# <u>S O M A L I</u>

**Afferrò la povera Fatma alla gola, i pollici inesorabilmente, con sempre maggior forza, pressavano con le altre dita, stringevano e chiudevano la carotide, a tal punto  che la povera ragazza, senza annaspare per cercare di liberarsi, senza la forza di gridare, senza un lamento, si afflosciò come uno straccio, morta.**

Erano i giorni del tangabili,  periodo di calma atmosferica che intercorreva, in coincidenza delle scadenze equinoziali, fra la fine del monsone di Nord Est e l'inizio di quello di Sud Ovest ed il caldo si faceva sentire con maggiore intensità.
Ero a letto con mia moglie, per tale calura non riuscivo a prendere sonno. " Amina " le chiesi, " perchè non mi racconti qualche fatto avvenuto nella tua gente ? " " Volentieri, Jusuf " (tale era il nome attribuitomi dall'ulema - prete maomettano - all'atto del matrimonio).
" Ti racconterò la storia di Osman, pastore somalo e della bella Fatma ".
" Tutto si è svolto lungo le sponde del grande fiume dei leopardi ( Uebi Scebeli ), che si perde, nel Benadir, prima di sfociare nell'oceano Indiano.
" Osman, giovane pastore portava al fiume la sua mandria di bovini per l'abbeverata serale.
Lì, i coccodrilli erano numerosi e feroci. Egli con le frasche batteva l'acqua, per intorbidirla e col fracasso, tenerli lontano.
Finita l'operazione, vide che a valle, c'erano delle fanciulle di un'altra  cabila che attingevano acqua per le loro case.
Corse da loro e mentre esse riempivano d' acqua i capienti gusci di zucche, egli, con le frasche battendo l'acqua le proteggeva dai rettili.
Non molto tempo prima, si era verificato che non visto, un coccodrillo, con un colpo secco delle potenti mascelle, aveva troncato netto una gamba di una  ragazza.
Completata l'operazione, le giovani lo ringraziarono ed una di esse, la più bella, gli rivolse un sorriso di simpatia che lo colpì.
Poi raccolsero i loro recipienti gocciolanti acqua, li issarono sulle loro teste, fissarono alla loro cinta le punte delle loro fute e con andatura regale, tornarono alle loro capanne.
Questa scena si ripetè parecchie volte. Osman si inammorò follemente della bella Fatma e lei corrispondeva.
Così decisero di sposarsi.
C'erano alcune difficoltà da superare. La principale era che la ragazza apparteneva ad un rer ritenuto più nobile, nella gerarchia tribale, di quello di Osman. 
In ogni modo, egli portò suo padre dal genitore di Fatma per la richiesta matrimoniale.
Quest'ultimo nicchiò, perchè preferiva dare sua figlia in sposa a qualcuno di una tribù più qualificata, ma poi fece i suoi calcoli e non la rifiutò, aumentò il prezzo e chiese 22 mucche per sua figlia.
Per Osman il valore della sua bella non aveva limiti. 
La sua mandria era formata da una quindicina di capi, suo padre gliene aveva promesso qualcuno ancora, però non erano sufficienti a coprire la richiesta.
Così Osman affidò le sue bestie al padre e andò a lavorare nella costruzione delle strade.
Per il povero ragazzo fu un sacrificio enorme.
Per i Somali l'esercizio della pastorizia e' ritenuto la più nobile delle attività. Le altre: dalla coltivazione dei campi, alla pesca, alla caccia, allo artigianato ed alla cultura, erano considerate compiti inferiori da paria, da schiavi.
Immagginiamo il povero Osman ridotto a fare il manovale in un cantiere.
Ma cosa non fa fare l'amore |
Così, egli raggranellò il necessario per comprare il bestiame mancante, per costruirsi una capanna e per iniziale la vita coniugale.
Il matrimonio fu solenne, Gli uomini chiacchieravano da una parte, seduti su grandi stuoie e cuscini; separati dalle donne che erano in un altro locale adiacente.
Tra il sorseggiare del tè salato ( ciai ), mordicchiando germogli di ciat ( droga costituita di germogli ) e l'aspirare dalla cannuccia del narghilè l'effluvio inebbriante delle foglie di hascisc, si arrivò alla fase religiosa.
Con inchini ripetuti, fino a toccare le stuoie con la fronte, sotto la guida dell'ulema pregavano, magnificando ed esaltando la potenza, la bontà, la grandezza di Allah e del suo profeta Maometto; ciò  in contrasto con la dappochezza degli umani: " l'uomo è polvere, tutto è nulla, fuorchè Iddio, il vero Dio."
Dopo un lauto pranzo a base di montone cotto in salsa di berberè ( peperoncino piccante ), detto " Suca " con " engerà "   ( frittelle di farina di dura ) e dolcetti di miele ed abbondanti libagioni, la cerimonia, era già sera, ebbe termine.
La sposa tutta paludata, col volto coperto, fu fatta montare su un dromedario, già agghindato con l'auia ricamata in oro e con tutti i finimenti adornati di piume colorate e di fiori, si formò il corteo fino alla casa nuova.
Dietro, tutte le ragazze del suo " rer ", cantavano e danzavano, magnificando la bellezza e le doti della sposa con gli auguri di prolificità e di tanta felicità.
La nuova abitazione era stata costruita intorno ad un palo centrale che reggeva tutta la capanna; il tetto era fatto di rami disposti a raggiera coperti di paglia e la parete circolare di frasche intrecciate ed intonacate di fango impastato con letame.
Dopo i saluti rituali, i giovani si trovarono soli davanti alla porta del loro nido.
Osman aprì la porta ed entrò seguito dalla moglie.
Si coronava, così, il suo sogno di amore. Stava per appagarsi la più grande e più bella aspirazione della sua vita.
Da dietro la porta, Osman staccò la frusta, il curbasc che si trovava appeso, simbolo dell'autorita e facendolo schioccare colpì per tre volte la trave portante della casa che tremò, per prenderne possesso.
Poi, secondo il rito, si voltò verso la moglie ed alzò la frusta per colpirla per tre volte per investirsi della potestà maritale.   
Fatma, all'improvviso, con mossa felina, istintivamente afferrò, con forza, il polso del marito, lo fermò e con voce imperiosa urlò: " No! tu le frustate non me le dai ! "  e gridando continuò: " Io appartengo ad una gente più nobile della tua e non mi farò mai colpire da te che sei un paria ! "
Osman, sorpreso, come colpito da un fulmine, lasciò cadere la   frusta.
In pochi attimi, vide svanire  tutto intorno a se. Il tono e l'accento della moglie non ammettevano replica.
In un baleno, tutto svanì intorno a lui. I suoi desideri, le sue aspirazioni, i suoi sogni di amore, di vita felice e di futuro per aumentare la famiglia, occupare il suo posto nella società. 
Tutto crollava in rovina. I suoi sacrifici: il distacco dalla famiglia di origine, il lavoro pesante, umiliante, pericoloso sui tracciati delle strade in costruzione, non erano serviti più a nulla.
Un dolore incontenibile, lancinante che da tutte le fibre del corpo saliva al cervello che si trasformava in cieca rabbia, fino alla follia omicida, si scaricò nelle sue braccia nelle mani.
Con esse afferrò alla gola la povera Fatma. I pollici, inesorabilmente, con sempre maggiore forza, pressavano e con le altre dita stringevano e chiudevano la carotide a tal punto che la povera ragazza, senza annaspare per cercare di liberarsi, senza la forza di gridare per chiedere aiuto, senza un lamento, si afflosciò come uno straccio, morta, ai suoi piedi. 
Il cadì non incriminò Osman, nemmeno gli anziani e la sua gente ebbero critiche o recriminazioni per lui. Neanche i parenti della sposa chiesero il prezzo del sangue.
Non era, assolutamente, consentito che una donna potesse infrangere le ferree leggi che sanciscono la padronanza, la superiorirà, la prepotenza codificata dell'uomo sulla donna.
Su di lei  gravano tutte le incompense e responsabilità di ordine familiari, economiche ed anche sociali e sulle quali, infine, è regolata la vita e la sopravvivenza dell'intera popolazione.
Il giovane abbandonò i suoi bovini che per quelle genti hanno una valenza quasi familiare e magica;.
Abbandonò le acque fresche e pericolose del fiume dei leopardi;
Abbandonò la sua casa nuova piena di ricordi funesti:
Abbandonò la sua famiglia, la sua gente, la sua terra dove era nato e cresciuto.
Portò solo con se, come una reliquia, il suo curbasc ed il ricordo incancellabile e doloroso della sua Fatma. 
Tornò a sudare, a faticare, a soffrire, a spaccare pietre, a trasportare materiali pesanti per l'edilizia, a impastare malta  e cemento.     
A sera, stanco di lavoro tirava fuori la frusta fatale e piangendo, pregava gli altri operai che gli affibbiassero, sulla schiena tre forti curbasciate.
Solo allora, smetteva di piangere, si rianimava perchè aveva fatto un passo avanti sulla via della espiazione. 
Poi, non si seppe più nulla di lui.
Su di lui calò l'oblio
                     -----------
Ero stanco, gli occhi mi si chiudevano, augurai la buona notte ad Amina e mi addormentai.
Ma fu un sonno inquieto, quella storia drammatica e dolente agiva nel mio subcosciente, per cui mi svegliai.
Guardai verso la mia donna: eccola lì, sempre volta verso di me a guardarmi con   i suoi occhi grandi, scuri, fascinosi. Le dissi: " Perchè non dormi ? forse io russo e ti do fastidio ? " " No,no " mi rispose con affetto " tu dormi come un agnellino.
Fin da bambine le nostre madri ci hanno  insegnato  che in ogni momento della nostra vita, noi donne dobbiamo essere sempre attente ad ubbidire, ad avere cura e soddisfare tutte le esigenze e desideri dei nostri signori e padroni.