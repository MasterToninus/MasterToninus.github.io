# <u>C A N E   R A N D A G I O</u>

**Il male fatale non aveva abbandonato il corpo della povera inferma per passare in quello del cagnolino.**

Il sacerdote polacco, in cotta e stola,lungo, solenne, a passo lento e misurato precedeva la camionetta sul cui cassone era adagiata un bara     costruita con tavole grezze.
In essa giaceva il povero corpo di Franzisca Solowska e tutto il mio animo.
Appena giunto al cancello dell'Infectious Desèases Hospital di Nairobi l'automezzo si fermò, raccolse a bordo il sacerdote, piegò a sinistra,accelerò e scomparve verso Majenko
Avevo assistito, con la morte nel cuore, a tutta la scena dalla veranda del mio padiglione:  quello dei ricoverati italiani.
Come internato, non mi fu permesso di seguire quel misero feretro che portava con sè il mio affetto, un sogno, una speranza.
             --------------------- 
Dopo un pò di tempo che ero stato       trasferito dall'Italian Evacuèes Camp di Nyeri a quello di Kabete, sul lato sinistro del mio naso si formarono delle pustolette purulenti. Mi recai all'infermeria, fui ricoverato all' ospedale delle malattie infettive ( lebbrosario ) di Nairobi.
Esso era situato in località Kalandini, tra le carceri di Sua Maestà Britannica ed il 351 P.O.W. Camp. il campo dei prigionieri di guerra italiani.
Era diviso in tre settori: quello più grande, costituito da baracche, per gli africani, e gli altri due , in muratura per i bianchi e per gli asiatici, compresi i Seicellesi.
Eccetto l'amministratore ed i medici che si facevano vedere solo una o due volte la settimana, il resto del personale era tutto indigeno.
Lì fu accertato che l'infezione per la quale ero stato ricoverato era dovuta ad una mosca: la "Nairoby Fly," che aveva deposto le sue uova sotto la pelle del mio naso.
Per la conoscenza di un pò di inglese scolastico e di kiswahili, appreso nelli carcere di Nyeri, la direzione non mi dimetteva perchè facilitavo i rapporti tra i ricoverati ed il personale sanitario.
Con questo ero in rapporti amichevoli. Mi spiegavano e mi mostravano quasi tutto. Partecipavo, sovente, agli esami al microscopio dei reperti biologici prelevati da malati di lebbra. Spesso sul vetrino risaltavano, nitidi, i gruppi di tre virgolette rosse, tipiche del terribile morbo di Hansen: " Mycobacterium leprae ".
I lebbrosi erano tanti, in gran parte cronici; questi sovente avevano il permesso di recarsi in famiglia.
Quelle larve umane dimostravano una tale compostezza, una tale dignità nei loro miseri stracci, che mi ridimensionavano. Mi intrattenevo, spesso, con loro.
 Le loro parole, i loro gesti erano pacati e misurati. Accettavano il loro male con totale rassegnazione, come se fosse la cosa più naturale e antica del mondo. Sentivo tanta pietà ed ammirazione per loro.
Coloro che  mi davano un senso di irrazionale ripulsa che dominavo a fatica, erano gli ammalati di " Yaws, " la framboesia di Castellani.
La spirocheta aveva alterato in loro il meraviglioso sistema che, armonicamente, regola il complesso dei movimenti del corpo.
I poveretti non potevano nè stare in piedi  nè stare seduti, ma si trascinavano, faticosamente, come vermi, sull'impiantito.
Quando entravo nella loro baracca, dovevo stare molto attento a non inciampare nei loro miseri corpi.
Sovente venivano ricoverati giovani africani con gli organi genitali ridotti ad una massa gonfia di carne infetta e sanguinolente.
Sfuggiti, al termine dell'infanzia, alla circoncisione, da adulti, per ordine del  capo,  venivano, dai  guerrieri, trascinati dallo stregone che, senza l'osservanza delle più elementari norme igieniche, praticava l'incisione prescritta.
In fondo al settore indigeno vicino ai lebbrosi, c'era il forno crematorio. Esso mi era assolutamente interdetto, era un tabù.
Li venivano ricoverati gli infetti da gravi malattie non ancora studiate e conosciute. I loro corpi venivano cremati di notte.
Quanta sofferenza dovuta principalmente all'ignoranza, alla superstizione, alla denutrizione, alla miseria ed al razzismo!
E pensare che, forse, con il frutto del lavoro umano, diviso equamente, con l'utilizzo delle scoperte scientifiche e delle loro applicazioni tecnologiche e con i doni copiosi che madre natura ci elargisce, si potrebbe assicurare vita, lavoro, benessere, cultuta e pace a tutto il genere umano.
Il factotum dell'ospedale era Mr. Henfrey che, sotto le vesti del razzista e  alle volte truculento, mostrava di essere un povero   alcolizzato.
Asseriva di essere di pura razza inglese, mentre il suo boy mi riferiva che in casa c'erano sue fotografie  col kilt,in  costume scozzese. Si vantava di essere stato campione di boxe in un reggimento dell'armata delle Indie.
Era il pesatore ufficiale dei cavalli da corsa. Nei giorni delle competizioni ippiche non stava più nei panni, tale era l'importanza che si dava.
Egli mi svelò un lato interessante della vita degli Inglesi nel Kenya.
Quando Mr. Henfrey aveva bisogno di qualcosa, ad esempio di un paio di scarpe, mandava il suo servo fidato Mwaniki, un mukamba, a chiedere al negoziante se era disposto a scambiarle con olio di fegato di merluzzo. In caso positivo, dopo debita valutazione, il baratto era fatto.
Nel caso che il venditore di scarpe non avesse  bisogno di olio di merluzzo ma, poniamo, di un cappello, Mwanichi si recava dal cappellaio, per proporgli lo scambio con l'olio.
In caso affermativo, il mukamba, in cambio dell'olio, ritirava il copricapo per scambiarlo con le scarpe.
Questi erano i casi più semplici, poichè il sistema dei baratti multipli si ampliava a ragnatela. Naturalmente tutto quell'olio, che fungeva da moneta di scambio, veniva sottratto dal fabbisogno degli ammalati.
              ------------------
Un giorno, al reparto dei bianchi fu ricoverata una ragazza polacca. Aveva diciotto anni.
Facemmo subito amicizia. Era biondissima, longilinea, aveva i capelli raccolti in grandi trecce cinerine, aveva occhi azzurri molto limpidi.
Nei momenti di minore sorveglianza andavo a trovarla, lei mi attendeva.
Mi raccontò che all'avvicinarsi delle truppe germaniche, ancora ragazzina, con i suoi fuggì a Mosca in cerca di scampo.  
Ma da tale città, investita dalle armate hitleriane, fu portata in Persia.
Lì, in seguito a denutrizione ed a stenti di ogni genere, si ammalò di tubercolosi.
Gli Inglesi la condussero nel Kenya, nell'ospedale dove mi trovavo ricoverato.
L'amicizia si trasformò in simpatia, in affetto. Mi pregò di chiamarla non più Franziska, ma confidenzialmente Franya. Ero sicuro della sua guarigione.
Fidavo sulla sua giovane età e sull'efficacia di appropriate cure mediche.
In quei giorni, si parlava tanto dei risultati dei nuovi medicinali: i sulfamidici, che si diceva, avevano salvato Churcill da una brutta polmonite.
Lei mi insegnava i nomi e le frasi più comuni del polacco. Io le facevo apprendere i convenevoli e le parole di più immediato impiego della nostra lingua.
Il compito era difficile per tutti e due, ma la mimica ed i sorrisi rendevano tutto più facile e perfino  piacevole.
Mi parlava, principalmente, della sua famiglia lontana, delle bellezze della sua sfortunata Polonia, delle sue immense pianure candide di neve, dei suoi grandi boschi, delle cattedrali della sua Lwow, dei grandi re guerrieri che, nel passato avevano sfidato la potenza degli Zar e degli imperatori d'occidente.
Mi raccontava delle imprese dei mitici cavalieri teutonici, che imponevano la religione cristiana sul filo delle loro spade:  mi diceva anche   del folklore, delle sagre, della musica e di tante altre cose.
Io le illustravo le bellezze naturali ed artistiche della  nostra bella Italia. Le parlavo dei miei, del mio paese natale: Cerignola, della sua gente nervosa, impulsiva ed insofferente  e  capace di  periodiche rivolte, compresa quella della cacciata dalla città, a furor di popolo ( guidato dal bandito gentiluomo Nicola Morra ) del vescovo Iavarone.
Mettevo in risalto lo spettacolo stupendo dei campi immensi di grano, ondeggianti sotto il caldo soffio del Favonio, che a Giugno  pizzicava con un  bruciore piacevole la  pelle del volto e delle mani e piegava le spighe colme di chicchi maturi di sole.
Le raccontavo della mia Daunia. Le ricordavo la furbizia di Blazio, mio antico conterraneo, che, per ben due volte, sconvolse, con destrezza ed ardimento, i piani di Annibale  per il possesso della città di Salapia.
Ci commuovevamo entrambi alla sorte nera della meravigliosa mia compaesana di Salapia, che si innamorò, riamata perdutamente del bello e forte generale cartaginese, diventando madre.
Annibale, come si era comportato con la sua moglie legittima, la leggendaria Himilce, la nobile andalusa che, nonostante le sue preghiere e le sue lagrime, fu rinviata a Cartagine, col suo bambino in fasce, per dare modo al condottiero di intraprendere, senza impedimenti familiari, la guerra contro Roma, così si comportò verso la sua amante salpitana.
La derelitta, scacciata, riparò in solitudine, negli arenili delle saline vicino al mare.
Ricercata e perseguitata dai seguaci di Blazio, fu presa e giudicata traditrice della Patria per aver donato il suo grande amore al nemico di Roma e venne perciò lapidata.
Ancora oggi quel tragico sito conserva il nome di " Alma Dannata ".
Il poeta dell'amore: il Petrarca, non poteva non ricordarla nei suoi versi e precisamente nel" Trionfo d'amore " come una delle più celebri e sfortunate donne che hanno inciso sugli eventi della nostra storia, così scrivendo: 
" L'altr'è 'l figliol d'Amilcar;
e nol piega in cotant'anni Italia tutta e Roma; 
vil feminella in Puglia il prende e lega ."
Attraverso i secoli il mito della tragica amante salapina si è tramandato fino ai giorni nostri, soprattutto  nei tenimenti della Cerina, di Torre dei monaci, della Risaia giardino, di Montaltino e di Alma Dannata, in agro di Cerignola.
 In autunno, nei tempi delle semine, i contadini, stando intorno al fuoco del camino, mentre affettano il pane per abbrustolirlo sulla fiamma e condirlo con olio ed aglio, saporosa e misera cena, si raccontano, affascinati e intimoriti, le funeste gioie amorose e le persecuzioni patite, nonchè la tragica fine della magica donna di Salapia.
             --------------------
Pochi giorni prima del mio incontro con Franziska, radio Boscaglia mi aveva trasmesso la triste notizia della fine del mio povero concittadino, Luigi Bremvaldi, chiamato " Sciusc-caridd ", ma meglio conosciuto col saprannome " U scarparidd " ( piccolo calzolaio ) " .
Durante la deportazione degli italiani dall'Etiopia, nel Dicembre del 1941, nel primo scaglione che partì da Harar, c'era anche lui.
Era uno sportivo di razza, aveva partecipato e vinto, con Peppino Fiume, molte competizioni ciclistiche ed era stato massaggiatore e accompagnatore della squadra di calcio " Audace " del Cerignola.
Unirmi a lui in amicizia fu per me un grande  sollievo  in tempi calamitosi, quando la vita umana aveva un valore molto relativo, ed  aver vicino una persona conosciuta e fidata era come aver le spalle al sicuro.
Successivamente fummo portati a Mandera, nella zona di Argheisa, nel Somaliland.
Gli Inglesi ci rinchiusero in un campo situato su una pietraia circondata da filo spinato, sotto stretta sorveglianza militare.
Oltre alle baracche del comando e dei servizi, in quell'ostico e sconfinato deserto non c'era più nulla per    difenderci dai raggi infuocati del sole tropicale e  ci riparavamo sotto le nostre lenzuola, stese fra mucchi di pietre.
La fame era all'ordine del giorno, poichè i nostri aguzzini trovavano ogni pretesto, anche il più futile, per insultarci con accuse roventi e per far sospendere la distribuzione del rancio.
Capii che un essere umano, in quelle condizioni, difficilmente avrebbe potuto sopravvivere a lungo; così dissi a    Giggino di tenerci sempre pronti per approfittare della prima colonna in partenza.
Infatti, dopo un pò di giorni, arrivò una colonna di veicoli vuoti.
Raccogliere le poche cose personali e saltare sul cassone del primo automezzo in partenza, fu per me la questioine di un attimo.
Giggino mi raggiunse subito, ma si accorse che nella fretta e nella confusione aveva dimenticato qualcosa al campo e tornò indietro. La colonna partì, senza il mio compagno, per il porto di Berbera sul golfo di Aden.
Radio Boscaglia, così era chiamata la fonte delle notizie,   (alle volte fantasiose) che, quasi misteriosamente, raggiungeva i prigionieri italiani sparsi in ogni dove, mi porto' la triste nuova: nel campo di prigionia di Tabora nel Tanganyka, un mattino, era stato trovato sgozzato  nel suo giaciglio, Luigi Bremvaldi". Mi aggiunse che sotto la sua branda era stata rinvenuta l'arma del delitto: un coltello a serramanico chiuso e insanguinato.
Povero Luigi, essere ucciso in modo  cosi' barbaro !
Naturalmente, non si era suicidato, come in tutta fretta sbrigativamente il comando inglese di quel campo aveva accreditato alla Croce Rossa Internazionale.
Come avrebbe potuto, quel  poveretto, prima tagliarsi la gola, chiudere il coltello e posarlo sotto il letto ? Era  rimasto, anche lui, li', nel cuore dell'Africa, ad allungare l'interminabile lista dei nostri morti e dei nostri martiri.
Strappato, in tal guisa per sempre, all'affetto del suo figlioletto e della sua sposa da una guerra dichiarata alla leggera, in base a convinzioni e ad  impressioni momentanee ed a valutazioni superficiali, dimostratesi, poi, infondate; una guerra condotta in maniera disastrosa, per concludersi in vergogna e disonore.
Una guerra pagata da tante sofferenze e con tanto sangue da parte di milioni di giovani italiani, buttati allo sbaraglio, come Luigi Bremvaldi, detto "U Scarparidd".
Il tempo volava.
Intanto la pelle di Franya si faceva sempre piu' sottile e trasparente. Nonostante la grande quantita' di olio di fegato di merluzzo ingerito, e le cure mediche, il suo corpo si faceva sempre piu' leggero.
Un giorno, con il volto molto preoccuopato, mi disse:
"Micail, mi vuoi veramente bene?", "Certo", le risposi.
"Bene", continuo': "Portami un cane". Io rimasi perplesso  e pensai che volesse prendermi in giro. Lei lesse nel mio pensiero e aggiunse: "No, non e' uno scherzo, e' una cosa molto seria e che tu non puoi capire".
"Se e' cosi'", le risposi, "farò di tutto per accontentarti".
Si rassereno', mi sorrise. Partii immediatamente.
Il compito si presentava molto difficoltoso. perche' i cani randagi sono perseguitati ferocemente, specie dai maomettani che li considerano bestie immonde, e cio' li rende pericolosi.
Mi avvicinai prima al campo dei prigionieri, dove avevo notato dei cani in attesa dei residui del rancio dei nostri soldati. Mi accostai alle bestiole con la massima circospezione: ma, appena allungai la funicella, esse ringhiarono,  rizzarono il pelo e si allontanarono minacciose.
Feci il giro del campo con esito negativo. Infine, dopo aver vagato tanto, davanti al portone d'ingresso delle carceri vidi fermo un cagnolino, magrissimo e spellacchiato. Divoro' in un attimo il tozzo di pane che gli porsi e docilmente si lascio' legare. Chissa' da quanto tempo attendeva l'uscita del suo padrone da quella casa di pena!
Lo portai subito all'ospedale, al padiglione di Franya.
Questa volta l'infermiera jaluo non mi fece entrare; prese il cane ed ando' a legarlo sotto il letto dell'inferma.
Dall'apertura della porta vidi Franya allungare la testa fuori dalla testata del letto verso di me con un sorriso luminoso e doloroso allo stesso tempo che, mi rimescolo' tutto. L'intero suo animo era nei suoi occhi.
Tornai triste al mio reparto.
La mattina dopo, alle cinque, fui svegliato dalla campanella delle carceri. Cio' indicava che stavano impiccando un condannato a morte.
Quel suono mi deprimeva, anzitutto  perche' li' era in attesa della esecuzione un nostro connazionale.
All'inizio della prigionia, nei campi si erano formate delle squadracce di scalmanati, di picchiatori che infierivano su coloro che ritenevano che fossero antifascisti.
Lo stesso fenomeno infame infurio' dopo l'8 settembre del 1943. Gruppi di teppisti, che si qualificavano badogliani, aggredivano coloro che ritenevano che fossero fascisti o comunisti e li riducevano in condizioni pietose.
Cosi' fu picchiato nel campo 1/A di Nyeri il falegname calabrese Palumbo, che riportò la frattura di un arto.
Successivamente, ormai  guarito, fu mandato a Rongay per la costruzione di un nuovo campo. Li' capitò, in viaggio premio, uno dei suoi aggressori. Scorgerlo, afferrare  un legno e balzargli addosso e picchiare senza sosta, fu tutt'uno per il calabrese. Egli continuo' ad infierire, senza accorgersi che la sua vittima era gia' morta. Fu condannato perciò all'impiccagione.
--------------------
Mi affacciai alla veranda ed il primo mio sguardo fu per il padiglione di fronte, quello di Franya.
Davanti ad esso sostava il camioncino della spesa.
Dopo un po' usci' un prete seguito da una bara portata a mano.
--------------------
L'antica credenza slava non aveva trovato conferma.
Il male fatale non aveva abbandonato il corpo della povera inferma per passare in quello del cagnolino accucciato sotto il suo letto. 