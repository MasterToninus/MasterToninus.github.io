D A L R A D U N O D I S O R R E N T O

Al momento dell\'ammutinamento, si parlò di Corte Marziale e di
decimazione.

Ambra, la mia cagna, ha ucciso e divorato una coppia di tortorelle.
Erano in amore e non si erano accorte del pericolo che incombeva su di
loro.

Questa è stata la novità che mi ha colpito al mio rientro da Sorrento.

Peccato che lì la mia permanenza sia stata di poche ore, tra un treno e
l\'altro, giusto il tempo dello svolgimento dell\'Assemblea.

Ho guardato, dopo quarant\'anni, ad uno ad uno, i vecchi e cari compagni
della prima ed ineguagliabile esperienza della mia vita.

Ho visto come il tempo abbia scavato il volto di Parigi, e sia scivolato
su quello di Provenzale, abbia rimpicciolito Brandi e dato dignità a
Bucalo, e come abbia riempito Dalla Santa, distrutto il pizzetto di
Ortalli, ma risparmiato De Sabato e così via.

In ognuno di loro e di riflesso in me ho misurato il lavorio inesorabile
del tempo.

Ho cercato, invano, altri volti cari. Forse alcuni non li ho
riconosciuti come io stesso non sono stato ravvisato da loro.

Non mi ha individuato Renzo Quinto, con il quale sono divenuto adulto,
prima dell\'arruolamento nel battaglione. L\'ho interpellato nel nostro
dialetto ed egli è rimasto interdetto.

Mentre mi intrattenevo, a voce bassa, con Bucalo, per dirgli che a Porto
Empedocle avevo incontrato Cascioferro, che dopo aver tentato la fortuna
in Brasile, conduceva una sua miniera di salgemma nell\'Agrigentino, sul
palco in fondo alla sala si alternavano gli oratori. Io prestavo a loro
una modesta attenzione: mi premeva più l\'ieri dell\'oggi.

Ero venuto a Sorrento, per tuffarmi nel passato.

Ogni tanto mi giungeva una frase che mi colpiva.

Ho sentito citare, come allora, ancora una volta il motto \" Libro e
moschetto \".

Quanto ci è costato quel moschetto! Quante sciagure! quanti disastri,
quante lagrime,quanto sangue di nostra gente è stato versato ovunque,
tanto generosamente e quanto forse inutilmente!

Tutto ciò a causa di imprevvigenza, di incoscienza, di faciloneria o con
scopi inconfessabili di chi reggeva le nostre sorti.

Volevamo fare grande la nostra Patria distruggendo quelle degli altri.

Mia figlia Miria Luana, che mi aveva accompagnato a Sorrento, mi
rintracciava dal gruppo delle signore, con quel suo sguardo chiaro e
giovane e sorridente, divertita e mi faceva intendere che non erano
quelli i discorsi che ascoltava dai goliardi di oggi nelle assemblee
universitarie.

Dal tavolo della presidenza parecchi oratori avevano affrontato
l\'argomento del restauro del monumento agli universitari pisani e
senesi, caduti a Curtatone e a Montanara nel 1848.

Dalle loro frasi mi sorgeva il dubbio che l\'eroismo dei giovani toscani
dovesse servire a dar credito al nostro valore in terra d\'Africa.

Mi parve un sacrilegio generato dal calcolo. La purezza dei nostri
sentimenti di allora non ha bisogno di essere valorizzata, di riflesso,
da altri atti, anche se tanto eroici e sublimi.

Se la nostra azione in terre così lontane fu piuttosto incruenta lo fu
perchè il nemico, per migliaia di chilometri, retrocedeva al nostro
avanzare.

I rischi di gravi e letali malattie, la sete tormentosa durante tutto il
periodo della nostra permanenza in Somalia ed al fronte, come la fame e
la cattiva alimentazione, così come tutti gli altri pericoli, li abbiamo
affrontati con spirito giovanile scanzonato ed incosciente.

Chi potrà dimenticare i giorni trascorsi infangati ad un guado del Tug
Fafan ? Quando il comando della colonna si accorse che la sua
avanguardia, la 4\^ compagnia del nostro battaglione non era più in
grado di muoversi, fece dietro front con gli altri reparti, in cerca di
piste più asciutte, per proseguire l\'avanzata abbandonando non so con
quanta saggezza, senza viveri, il nostro reparto al suo destino.

Sapevamo che nei dintorni si aggirava la feroce banda di Omar Samantar,
lo scium-basci somalo che si era rivoltato contro di noi ed aveva
assassinato il capitano Carolei.

Per tre giorni la tromba del rancio non squillò.

La notte, a pancia vuota, sognavamo anche le gallette tarlate e le
scatolette di chiarizia, comprese quelle esplosive di verdura, un
residuato dalla prima guerra mondiale.

Ricordo il caro Ardy, con la sua grande mole, che non si reggeva più in
piedi, ed era ammutolito.

Non ho mai invidiato, in vita mia, una persona come Pierino Rota. Con
due elastici si era costruito una fionda primordiale e con essa
bersagliava, con sassi, le numerose tortorelle.

Per tutto un giorno lo seguii come un segugio affamato: ne colpì tante,
perchè aveva una mira ineguagliabile e ne ammazzò parecchie; poi le
spennò, le arrostì e le divorò tutte.

Io lo guardavo speranzoso, con gli occhi illanguiditi dalla fame, ma lui
non mi fece assaggiare nemmeno la punta di un\'ala. Carogna!

Una brutta sorte toccò alla povera tartaruga che, abbandonate le acque
del fiume, sprovveduta, andò a stazionare sotto il cassone della 8 V
Ford, di una nostra squadra.

Immediatamente i mitraglieri del reparto, armati di baionette, si
precipitarono nella boscaglia a tagliare legna. Quando tornarono per
arrostirla, la trovarono sotto custodia armata della squadra vicina.

Si stava per venire alle mani, se non alle armi; ma il buon senso ed il
diritto romano prevalsero ed il rettile rovesciato, ben cotto, fu
divorato in un baleno dai componenti delle due squadre.

Dopo tre giorni vennero enormi caterpillar che, come bruchi mostruosi,
ci liberarono dalla morsa tenace del fango.

Fra i conducenti dei mezzi c\'era un mio compaesano di Cerignola: si
chiamava Francesco Rocco.

Mi raccontò la sua drammatica avventura: al paese egli era un atleta di
valore: si correva in bicicletta e lui vinceva; si correva a piedi, in
tutte le specialità sia di sprint che di fondo, e lui vinceva; si
saltava, e lui vinceva; si giocava al pallone e lui, in tutti i ruoli,
non aveva rivali.

Era gioviale e buontempone, di buona e rumorosa compagnia; se c\'era
qualche burla in giro, c\'era il suo zampino o la sua regia.

In seguito alla crisi economica degli anni trenta, emigrò in Belgio, ove
aveva già un fratello.

Con lo scoppio della guerra con l\'Etiopia, in Somalia venne inviata una
legione di Italiani all\'estero.

A Mogadiscio prima di partire per il fronte, furono fatte severe
selezioni, per scegliere coloro che dovevano andare in combattimento al
fronte.

Ciccillo Rocco fu eliminato. Fu uno scacco ed un\'umiliazione
insopportabile per lui, che aveva vinto tutte le gare sportive a cui
aveva partecipato. Non accettò tale decisione.

All\'insaputa di tutti, affardellò nello zaino tutte le sue cose, prese
il fucile e le sue munizione, evase dal campo e si avviò da solo, per
andare a fare la guerra al Negus.

Nel campo all\'appello risultò assente e così successivamente, finchè fu
dato per disertore.

Dopo pochi giorni la colonna dei legionari formati da Italiani residente
all\'estero, mentre percorreva la pista che portava al fronte, in mezzo
alla polvere fu visto un militare che marciava imperterrito verso il
fronte, come un vecchio crociato che andasse a liberare la Terra Santa.

Arrivato alla sua altezza, i legionari lo fermarono , lo riconobbero:
era lui Francesco Rocco, il disertore. Immediatamente fu preso ed
incatenato.

Quando già si era riunita, mi sembra a Dagabhur, la Corte Marziale, per
condannarlo alla fucilazione, arrivò il generale Graziani che, informato
della faccenda, fece chiamare Ciccillo e si fece raccontare tutto,
comprese le rimostranze per l\'esclusione.

Il generale gli chiese se sapeva guidare automezzi; alla sua risposta
affermativa, poichè aveva la patente, Graziani ordinò che gli fosse
affidato un mezzo pesante da guidare.

Mentre Ciccio raccontava la sua avventura, la fame continuava a
tormentarmi e gli chiesi se avesse qualche cosa da mettere sotto i
denti, perchè erano tre giorni che stavamo\" crepando \"di fame.

Mi rispose che la sera prima col bagliore dei fari aveva messo sotto il
suo mezzo una lepre e che se l\'era mangiata tutta: gli era rimasta una
zampina per porta fortuna e me la offrì.

\-\-\-\-\-\-\-\-\-\-\-\-\-\-\-\-\-\-\-\-\-\-\-\-\-\-\--

Tornati a presidiare Dagabhur, si verificò forse l\'episodio più
significativo della nostra avventura in terra d\'Africa.

La campagna, a noi favorevole, volgeva alla fine.

Le compagnie del battaglione, che avevano proseguito l\'avanzata fin
sull\'altopiano ed un plotone della 1\^ Compagnia fino ad Addis Abeba,
erano rientrate. e già si parlava di rimpatrio.

Un giorno, sotto la sorveglianza dell\'ufficiale di servizio, con la
gavetta in mano, per ritirare il rancio, si stava facendo la fila;
quando ad un tratto, il tenente ordinò al cuciniere di non fornire la
razione ad un allevo, ritenendo che lo stesso fosse già passato prima a
ritirarla.

Il nostro collega, privato dei viveri, negò e protestò.

L\'ufficiale ordinò agli uomini di servizio di incatenare al palo il
malcapitato.

Fu la goccia che fece traboccare il vaso del nostro malcontento.

In un lampo la voce si diffuse in tutte le tende. Si levò un brusio
minaccioso. Gli uomini, scuri in volto, incominciarono ad uscire
all\'aperto.

Gli uffuciali sparirono nelle loro tende immediatamente.

La parte più attiva della goliardia italiana si levava, unita, contro i
sistemi di repressione incivili e bestiali.

Nonostante il rigore della legge di guerra, gli universitari del
Curtatone e Montanara con fierezza si erano eretti per disapprovare un
regolamento militare che contrastava con lo spirito di libertà per cui
si erano immolati gli studenti ai quali noi ci ispiravamo.

Si è parlato tanto della contestazione studentesca nelle università.
Anche noi, più di quarant\'anni fa, pur in maniera inconscia e pacifica,
a Dagabhur nell\'Ogaden contestammo quel tipo di società, ci scrollammo
di dosso quella mistificazione demagogica che ci aveva sommersi fino ad
allora.

Forse è velleitario asserire che fummo noi i primi contestatori
nell\'ambito della scuola.

Da quel momento nel battaglione vennero disattesi la legge ed il
regolamento militare, furono rese vane la disciplina e la gerarchia,
salvo che per lo stretto necessario per la nostra convivenza in
comunità.

Chi comandò i reparti fino alla smobilitazione a Tivoli fu il colonnello
\" fischio.\"

Il fischio corale, nutrito, modulato e dosato secondo le esigenze:
espressione nuova, efficace, immediata e temuta di contestazione.

Appena rientrati al campo base di Bur Scibis, un volontario affardellò
armi e bagagli e si trasferì all\'albergo della \" Croce del Sud \" di
Mogadiscio, scrivendo al suo capitano che in caso di rimpatrio sapeva
dove rintracciarlo.

Nelle previsioni delle alte sfere, gli studenti universitari, già
selezionati e già provati alla vita ed al clima africano, promossi già
ufficiali dell\'esercito, dovevano fornire i quadri ed i comandi
nell\'ossatura dell\'amministrazione civile e militare del nuovo impero
italiano in Etiopia.

Durante il periodo dell\'ammutinamento, si parlò di Corte Marziale, di
decimazioni ( fucilazione di uno su dieci di noi ); invece ci
rimpatriarono per primi e ci considerarono, a torto o a ragione, eroi
della guerra in Etiopia.

***C \' E R A V A M O N O I***

C\'eravamo noi che commemoravamo, con semplicità, con spontaneità, per
bocca di Lodoli, l\'anniversario del sacrificio degli studenti pisani e
senesi che nel 1848 si immolarono per sbarrare il passo allo straniero.

La calma tornava a Curtatone.

L\'ultimo autobus, carico di burscibini,( da Bur Scibis - -Duna del
Vento -nome del sito dove eravamo accampati a Mogadiscio), prendeva
l\'avvio per Garda. Da esso proveniva solo l\'implorazione accorata di
Mitolo vittima di uno scherzo: \" Ridatemi il mio berretto goliardico !
\"

Rebuffa, un pò stanco ma ancora scattante, si muoveva di qua e di là.
Stava per completarsi la sua grande giornata, quella di aver portato a
compimento il restauro del monumento ai goliardi toscani caduti nel 1848
e della sua dedica anche a tutti gli altri studenti universitari caduti
per la Patria.

Mi ricordava i passeri tessitori che nidificavano sul sicomoro che
sovrastava la mia casa a Dacchergobenà, sui fianchi della collina, a
mezzogiorno di Harar. Con grande vivacità e stridii quegli uccelli,
color oro, partivano dai rami in picchiata, ad ali spiegate, verso i
prati vicini a raccogliere fili di erba.

Li intrecciavano, con grande maestria, fino a formare le loro perfette
case pendule, e che sfidavano la violenza delle grandi piogge ma non gli
attacchi delle genette che di notte, agili, snelle, eleganti con le code
inanellate, si arrampicavano ed andavano ad insidiare i loro nidi, tra
il clamore di difesa di quei volatili.

\-\-\-\-\-\-\-\-\-\-\-\-\-\-\-\-\-\--

Era tornata la quiete anche nell\'adiacente ristorante, dove era stato
piacevole sostare in fraterna compagnia:

\- tra un ricordo d\' Africa ed un attacco, forchetta alla mano, ad un
abbondante razione di lasagna;

\- tra una battuta che, solo per noi, aveva un senso antico, ed un
fendente ad una bistecca di tenero vitello;

\- tra una gradita novella dei figli ed una levata di calici colmi,
spendendo qualche ultimo spicciolo di gioventù.

Nel prato, con in mezzo il nostro monumento, ampliato e messo a nuovo,
non c\'era più nessuno, eccetto Mario De Sabato con la signora ed io, in
attesa di Pasotti, che con la sua vettura faceva la spola con la
stazione ferroviaria di Mantova.

L\'aria pareva che si fosse rilassata, bisognosa di riposo.

\-\-\-\-\-\-\-\-\-\-\-\-\-\-\-\-\-\-\-\-\--

Dopo una notte trascorsa in treno, nell\'hotel Garda vidi Dalla Santa
far colazione su una povera sedia; egli mi guardò male, mi rinproverò
che nel racconto \" La 13\^ \" non avevo preso le giuste misure dei suoi
piedi. Poi arrivarono gli altri: fra i quali Quinto, Berti, Martucci.

Rebuffa mi prese a bordo della sua vettura.

Attraverso quella pianura di terra fertile e generosa, mi commuoveva il
pensiero delle tante battaglie affrontate dai nostri padri per
l\'indipendenza. Lì si erano battute, con onore, anche le truppe
napoletane, per liberare l\'Italia dallo straniero.

A Curtatone l\'aria era fresca e ferma.

I comandi secchi dell\'ufficiale si adeguavano alle varie fasi del rito
religioso.

Il nostro occhio attento, seguiva le evoluzioni del drappello dei
bersaglieri, che richiamavano alla mente immagini e suoni da molto tempo
dimenticati.

L\'aria si era riscaldata e la tensione era salita, perchè:

\- c\'eravamo noi che commemoravamo, con semplicità, con spontaneità,
per bocca di Lodoli, l\'anniversario del sacrificio degli studenti
pisani e senesi che quì nel 1848 si immolarono, per sbarrare il passo
allo straniero oppressore;

\- c\'eravamo noi a ricordare in un nuovo masso di granito l\'eroismo
suggellato dalla suprema ricompensa al valore militare, alla memoria, di
13 nostri commilitoni, caduti in una guerra tanto discussa quanto
sfortunata.

Fra questi c\'eri tu, Mario Ulivelli della mia compagnia.

Un giorno a Bur Scibis, con la fascia azzurra al braccio, fungevo da
sergente di giornata. Prima che la compagnia partisse per le
esercitazioni, andai in cucina, con i piantoni, a prelevare il caffè da
distribuire. Invece di 4 marmitte ce n\'erano solo 3.

Mi dissero che altri due allievi, spacciatisi per sergente e piantone
della quarta compagnia, avevano prelevato la quarta marmitta di caffè.
L\'ultimo plotone restò così senza la bevanda. Ulivelli, capo squadra,
me ne spiattellò di tutti i colori.

Il capitano Surdo, scuro, mi disse che al ritorno avrebbe sistemato la
cosa.

Al piantone Carraroli tale scherzo non garbò. Egli si mise subito in
cerca. Dopo un pò era di ritornò. Aveva trovata la marmitta vuota e
scoperto i due mattacchioni. Avevano riempito di caffè le loro borracce
e le gavette.

Al rientro della compagnia, i colpevoli pagarono mezza lira per ogni
razione mancante e presero 7 giorni di prigione. Io invece buscai 7
giorni di consegna.

Quando gli fu rimborsato il gavettino di caffè, Ulivelli mi chiese
scusa;

\- c\'eravamo noi, che ricordavamo gli altri nostri compagni, caduti in
silenzio in ogni parte del mondo, nell\'adempimento del proprio dovere .

c\'eri tu Azor Gualandi. Durante l\'avanzata nell\'Ogaden eri sempre
stato al mio fianco. Il Mediterraneo ti raccolse per sempre.

c\'eri tu piccolo Minocchia. Nel ritorno a casa, dopo la smobilitazione,
in treno, ci scambiavamo le nostre speranze, i nostri timori, invece sei
rimasto in boscaglia in Etiopia.

C\'eri tu Gennaro Curci. Partimmo assieme dalla stessa Università, pieni
di speranze e di allegria. Ti fermasti a Bir el Gobi, in Africa
settentrionale.

C\'eri tu Stefano Campaniello. Ricordavamo la nostra Daunia ed il
Gargano. La presa gelida del Don non ti ha mollato;

\- C\'eravamo noi che ricordavamo i mitraglieri del Curtatone e
Montanara che sfuggiti ai pericoli di guerra, non ci hanno aspettato.

C\'eri tu Paolo Mazzilli. Partimmo in 4 dal paese natale. Qualche anno
fa, il 2 Novembre, nel cimitero della nostra gente, sul marmo della
lapide ho rivisto la tua immagine, ho letto il tuo nome. Hai chiuso
prima la tua giornata.

C\'eri tu Giovanni Albrigoni. Mi leggevi le tue poesie giocose che
mettevano allegria. Stavi vicino a Soresina. Non ci hai aspettato.

C\'eri tu Alessandro Lovatelli. Eri con me con gli ascari nel Somaliland
ed in Dancalia. Mille ricordi di mille pericoli ci accomunavano. Hai
anticipato;

\- C\'eravamo noi che sostituivamo gli assenti che per motivi familiari
o di lavoro o per altre ragioni non avevano potuto essere al nostro
fianco.

C\'eri tu Nunzio Gallo, della mia squadra. Io ti sfottevo perchè, dopo
Gunu Gadu, quando all\'avanguardia della colonna c\'erano le bande dei
carabinieri, ti sentivi sicuro.

Una volta ti feci uno scherzo, veramente cretino, e che stava per
costarmi caro. A Bullaleh, temevamo un contrattacco degli abissini in
ritirata. Con le armi in pugno, sui camion in movimento, scrutavamo
pianta per pianta la boscaglia che fiancheggiava la pista. La tensione
era alta. Per allentarla, infilai due dita nella tasca posteriore dei
tuoi pantaloni.

Con un colpo secco, staccai netta la sua pattina. Istintivamente alzasti
la baionetta per colpirmi, avevi pensato che io fossi un abissino. Per
fortuna Gennarini, Tommasoni, Scalia e Catalani ti fermarono in tempo.

C\'eri anche tu Anselmo Panaro. Con te bisticciavo ogni volta che salivo
in camionetta. Una traversa della sua sponda era rotta ed io trovavo
comodo infilarvi un piede e prendere lo slancio per saltare nel cassone.

Dietro quella fessura c\'era il tuo zaino, affardellato per bene, come
solo tu sapevi fare. Io lo sporcavo con le suole dei miei scarponi.
Sotto la suola del piede sinistro c\'erano infissi 199 chiodi e sotto
l\'altra 200:

\- c\'eravamo noi, che idealmente, rappresentavamo gli altri studenti
che partirono con noi e che per motivi non imputabili alla loro volontà
furono rimandati a casa, vittime della dura legge della selezione.

C\'eri anche tu Vito Rinaldi. Con Quinto e Mazzilli affrontammo le rampe
del San Michele a Maddaloni.

Tu sotto un\'arma che chi l\'aveva costruita, non aveva pensato che
sarebbe stata portata a spalla da esseri umani; la tua pur robusta fibra
ebbe un attimo di esitazione.

Al molo Pisacane, sotto la pioggia, non salisti con noi, la passerella
del Sannio.

A cerimonia ultimata, tornò Pasotti che stanco ma soddisfatto, ci
accompagnò in auto allo scalo di Mantova.

Mi pareva di udire, da tutti gli angoli della piana di Curtatone,
pervenire un suono in sordina di mille trombe che sussuravano il \"
silenzio. \"

A L L A D E R I V A

Il destino di quell\'albero irriconoscibile, senza nome, ridotto a un
troncone, anzi ad un ceppo mostruoso, mi fece meditare.

Al piccolo trotto, ho sorpassato le tre casine di Ballabio, con
l\'occhio sempre rivolto al mare .

Ho doppiato la punta del Mulino di Mare.

Il mare nella sua calma di smeraldo non mi indicava nulla. Gli chiedevo
che cosa avesse fatto della mia piccola rete da pesca che avevo calato
la sera precedente.

I suoi piccoli galleggianti, come tanti puntini sospensivi, non si
allineavano più tra il primo ed il secondo gradino della spiaggia di
fronte a casa mia.

Eppure quella notte non c\'era stata mareggiata! Che la corrente che dal
molo di Rodi dopo Mascherizza si spinge verso levante abbia forse
trascinato con sè la mia rete ?

I pescatori la chiamavano \" la signorina \", perchè piccola ed a maglie
strette, e mi prendevano in giro confrontandola con le loro, lunghe
centinaia di metri.

Al mattino, quando andavo a ispezionarla o a ritirarla, nelle sue maglie
trovavo, ancora impigliate e alcune vive, parecchie alicette, tutte
d\'argento, e qualche grasso cefalotto, e ancora qualche seppia e,
spesso qualche maledetta tracina, di cui avevo provato la dolorosa
puntura degli aculei della pinna dorsale.

I granchi, come su di un quadro svedese, si arrampicavano sulla rete per
divorare qualche alice, ma vi restavano impigliati e con le loro chele
trinciavano i fili delle sue maglie.

Appena raccolto il pescato, chiamavo mia moglie al balcone per stabilire
il menù della giornata.

Dopo Mulino di Mare, ho proseguito verso levante, a passo moderato
perchè avvertivo un pò di stanchezza, ed in vista delle Murge Nere ho
scorto una macchia bianca sul mare. Mi sono avvicinato: era un
galleggiante terminale della mia rete.

Era distante dalla riva. Da qualche anno per l\'età e per il timore dei
crampi alle gambe, non mi avventuravo in acque profonde.

In precedenza, dopo aver catturato qualche granchio impigliato nella
rete, aprivo il suo guscio e lo lanciavo lontano e vedevo da tutte le
parti accorrere le mormore, e solo loro, a disputarsi con avidità il
loro rosso contenuto.

Erano quasi sempre gli stessi pesci: uno aveva la coda mozza e gli altri
si distinguevano dalle chiazze e dalle cicatrici che portavano sui
fianchi: segni di pericoli evitati e di furenti battaglie sostenute per
la sopravvivenza.

Anch\' essi mi conoscevano ed appena mi inoltravo in mare, accorrevano
intorno a me in attesa di cibo. Arrivavano a divorare i granchi dalle
mie stesse mani.

Le striature verticali che portavano sui fianchi, ben visibili oltre ai
pesci persici quando li catturavo nei canali di Lombardia ed oltre ai
barbi tetrazona che popolavano il mio acquario tropicale, mi ricordavano
di più le strisce bianche dei magnifici Kudu.

Mi richiamavano alla memoria le più nobili e belle antilopi d\'Africa
che incontravo ai margini delle più folte boscaglie; ripensavo ai loro
grandi occhi, così lucenti ed intelligenti, alla snellezza delle loro
gambe nervose, sempre pronte a corse sfrenate ed a balzi prodigiosi;
alla maestosità dei maschi muniti di corna gigantesche, elicoidali ed
imponenti, che mi immobilizzavano a guardarli con rispetto.

Dopo un pò di titubanza, mi tuffai, con timore, verso il galleggiante,
Esso sporgeva da una grande massa informe.

Guardai meglio: era un albero. Vi montai sopra. Esso si era tutto
avvoltolato nella mia rete rotolando alla deriva. Era veramente
gigantesco.

Per il lungo vagare in mare, le sue radici ed i suoi rami si erano
ridotti a tragici monconi.

Anche il tronco, privo della corteccia, era tutto scavato dagli urti e
corroso dalla salsedine.

Non mi riuscì di conoscere la sua specie, anche perchè su di esso si era
installata una colonia di lepas, i quali con i lunghi peduncoli rossi si
erano incastrati profondamente nel legno e dalle loro valve sporgevano
fasci di sottili cirri alla ricerca di cibo, di plancton.

Il destino di quell\'albero irriconoscibile, senza nome, ridotto ad un
troncone, anzi ad un ceppo mostruoso, mi fece meditare: chi aveva posto
il suo seme fecondo nel terreno ?

Per quanto tempo esso aveva fornito generosamente frutti saporosi agli
uomini o agli animali della foresta ? Erano belli e profumati i suoi
fiori. Su di esso quanti uccelli od altri esseri viventi vi avevano
nidificato ?

Quando la furia della tempesta l\'aveva sradicato e scaraventato in um
impetuoso torrente che l\'aveva trascinato a mare ? Quale mare ?

Da quanto tempo ed in quali climi il vegetale vagava sempre in balìa
delle onde, delle maree, delle correnti e dei venti, sospinto da uno
scoglio all\'altro, da una riva all\'altra, senza sosta ?

Così era giunto di fronte a casa mia, per ravvolgersi nella mia rete,
come in un sudario e per continuare fatalmente la sua inarrestabile
corsa a consumare la sua agonia, verso la disgregazione, verso il nulla.

Tornai a riva, mi distesi sulla spiaggia a lasciarmi asciugare dal caldo
sole pomeridiano.

Risalii sulla strada, vidi provenire, da San Menaio, Michele Luciano, a
passettini elastici, cadenzati, quasi di danza: magro, rinsecchito,
preceduto dal suo naso adunco.

Egli era soprannominato \" Pistolone.\"

Le sue spalle, spinte in alto, puntellavano il peso di tanti sacchettini
e retine contenenti bietole e cicorie selvatiche, origano e alloro,
finocchietti, asparagi e borraci ed infine lumache e lumachine, secondo
il tempo e le stagioni.

Su tutto, affardellato di traverso, c\'era un ombrellone da pastore con
manico di legno grezzo e colla gonna colorata.

Lo salutai, non mi rispose; proseguimmo appaiati, senza scambiarci una
parola, perchè egli era di poche parole.

Nell\'esercitare, sempre solitario, la più antica e quindi la più nobile
delle fatiche umane, quella della raccolta dei frutti spontanei che
madre natura, generosamente, ci dispensa, egli si è distaccato dalle
cose umane, per rifuggiarsi in un muto colloquio pieno di amore e di
rispetto con le forze della nostra madre terra.

Giunsi a casa mia che il sole arrossandosi calava per na scondersi
dietro le isole Tremiti, dove tornavano le procellarie: le diomedee che
miticamente incarnavano le anime degli eroici guerrieri di Diomede
scomparsi in quel mare.

Guardai a levante, immaginai il relitto nella mia rete, ornato da
collane di tondi galleggianti e da grigi piombini, spinto sempre più
lontano, verso l\'infinito.

Guardai a ponente: Pistolone, sempre saltellando ritmicamente, si
allontanava e rimpiccioliva verso Rodi.

Chiusi il cancello e rientrai in casa.

INDICE

Tivoli\...\...\...\...\...\...\...\...\...\...da pag. 1 a pag, 9

La 13\^\...\...\...\...\...\...\...\...\...\....\" \" 10 \" \" 17

La Cartuccia\...\...\...\...\...\...\...\....\" \" 18 \" \" 22

Ritorno\...\...\...\...\...\...\...\...\...\...\" \" 23 \" \" 29

Mulunesc Destà\...\...\...\...\...\...\.....\" \" 30 \" \" 43

Bio Caboba\...\...\...\...\...\...\...\...\...\" \" 44 \" \" 50

Zendò\...\...\...\...\...\...\...\...\...\.....\" \" 51 \" \" 58

Paracadute\...\...\...\...\...\...\...\...\...\" \" 59 \" \" 64

Kamsin\...\...\...\...\...\...\...\...\...\... \" \" 65 \" \" 67

I Fagottini\...\...\...\...\...\...\...\... \" \" 68 \" \" 78

Somali\...\...\...\...\...\...\...\...\...\....\" \" 79 \" \" 86

Il Cucchiaio\...\...\...\...\...\...\...\....\" \" 87 \" \" 99

Cane randagio\...\...\...\...\...\...\...\...\" \" 100 \" \" 113

La Cugina\...\...\...\...\...\...\...\...\....\" \" 114 \" \" 119

Skolastica\...\...\...\...\...\...\...\...\...\" \" 120 \" \" 124

Le Legionarie\...\...\...\...\...\...\...\...\" \" 124 \" \" 131

Mario\...\...\...\...\...\...\...\...\...\.....\" \" 132 \" \" 149

La Mano di Fatma\...\...\...\...\...\...\...\" \" 150 \" \" 158

Dal Raduno di Sorrento\...\...\...\...\...\" \" 159 \" \" 167

C\'Eravamo Noi\...\...\...\...\...\...\...\...\" \" 168 \" \" 174

Alla Deriva\...\...\...\...\...\...\...\.....\" \" 175 \" \" 180
