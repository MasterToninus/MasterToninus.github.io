L A C U G I N A

I guerrieri non colpivano la fiera quando era nel sonno o in difficoltà,
ma l\'affrontavano liberamente in campo aperto.

Tutte le volte che mi era possibile, sgaiattolavo dall\'ospedale, per
raggiungere River Road in Nairobi.

Lo spettacolo dato dal via vai di tanta gente, così diversa per lingua,
origine, religione, usi e storia, mi attirava ed affascinava tanto.

L\'occhio si rallegrava a rimirare tanti volti, tante espressioni, tanti
colori, tante fogge e modi di vestire e di incedere.

La via era molto larga, lunga, in leggera pendenza, costeggiata da tante
minuscole costruzioni, adibite a \" ducani \", bottegucce, bazar, sale
di mescita, fumerie, locali di malaffare, bische, ecc.

In essa vivevano e lavoravano, fianco a fianco:

\- Ebrei trafficanti in abiti e stracci usati;

\- piccoli indiani bruni, in abito scuro, della famiglia dei Patel,
monopolizzatori di studi fotografici;

\- grossi indù, dai voluminosi turbanti contenenti masse di capelli
intonsi dalla nascita, erano originari del Dekan e appartenenti alle
fiere genti Singh;

\- ed infine, Greci, Armeni. Arabi, Baniani, Persiani, Goanesi,
Seicellesi, Swahili, Borana e Kikuyu, esercenti ogni sorta di attività e
di traffici più o meno leciti.

Qualche volta mi intrattenevo in una fumeria gestita dall\'indù Babu
Singh, ove masticavo foglie di betel accartocciate, contenenti una
potente droga bianca e pastosa, nell\'illusione di sognare visioni e
mondi meravigliosi, col solo risultato di produrre abbondante saliva
rosso sangue.

Anche in precedenza avevo provato a fumare foglie di hascisch,
sorseggiando idromele chiamato \" tegg \", ed avevo aspirato il suo
effluvio, che dicevano inebbriante, dalla sottile cannuccia del\"
narghilè \".

Tra un sorso e l\'altro di ciai salato avevo mordicchiato teneri e verdi
germogli di ciat, restando sempre deluso. Ero totalmente refrattario
all\'azione della droga.

\-\-\-\-\-\-\-\-\-\-\-\-\-\-\-\-\-\-\-\-\-\-\-\--

Lungo la via, la gente fluiva e rifluiva senza soste; vi si notavano:

\- robusti kavirondo, dalla parlata blesa, per via della mancanza dei
denti incisivi, strappati loro, secondo l\'uso tribale, per facilitare
l\'uscita dell\'anima in caso di morte violenta;

\- giovani goanese, graziose, dall\'accento portoghese, avvolte nei loro
leggeri sari;

\- piccoli wakamba, i migliori arcieri dell\'Africa con i denti affilati
e sottili come spilli;

\- Arabi, Somali e Swahili dai lunghi paludamenti;

\- Sukuma con i denti limati come quelli delle seghe;

\- ragazze turkana con le teste allungate all\'insù a limone;

\- pochi Inglesi, con i pantaloni corti che coprivano appena le
ginacchia ossute; ascari di ogni kabila;

\- prigionieri italiani, cooperatori in permesso e, infine, guerrieri
Masai con le orecchie bucate e i lunghi lobi penduli adornati. Sfilavano
con i capelli raccolti in treccine come ussari napoleonici, solenni,
maestosi, ricoperti solo da una pelle di vitello alla quale era stata
praticata una fessura centrale, per farvi passare la testa.

Nel loro incedere, ad ogni passo, le ginocchia nel sollevarsi scostavano
ritmicamente la pelle, mostrando ciò che un\'ipocrita morale dice di
tenere nascosto.

Tutta la tribù nella riserva attraversava un momento difficile. Vicino
Narok, un uffifiale inglese del \" District Commisioner \" all\'atto
dell\'esazione, in natura, dell\'imposta sul bestiame era stato ucciso
da un giovane pastore.

I Masai tengono i bovini in gran conto e li valutano come le proprie
teste, perchè dicono che senza gli uni e senza le altre, per loro è
impossibile sopravvivere.

I rapporti con il bestiame, oggetto principale delle loro cure e dei
loro canti, è qualcosa di veramente particolare che si manifesta con
riti e danze propiziatorie di natura magico-religiosi.

Il giovane Masai aveva allevato un vitello con il quale giocava quasi
come fosse un amico.

All\'atto della riscossione dell\'imposta, nel numero degli animali da
prelevare il maggiore inglese aveva incluso anche quel vitello.

Invano, il giovane gli propose di sostituirlo con un altro di maggior
valore.

Allo sprezzante diniego, l\'orgoglio della sua razza insorse in lui che
mise mano alla inseparabile lancia a due punte e la scagliò con tutte le
sue forze.

L\'arrogante e troppo zelante servitore di Sua Maestà Britannica cadde
trafitto da parte a parte.

La fierezza di quel popolo si manifesta, maggiormente,nella lotta leale
contro i leoni che minacciano i loro armenti.

I guerrieri non colpiscono la fiera quando essa è addormentata o in
difficoltà, ma la affrontano liberamente in campo aperto.

Ognuno di loro la sfida a misurarsi singolarmente e la chiama a sè: \"
kuja hapa simba \", per colpirla con la propria lancia.

Entrai in uno di quei locali frequentati dai prigionieri italiani e già
vi erano due cooperatori. Parlavano fra loro. Uno aveva un accento a me
familiare. Andai verso di lui. Egli si voltò. Ci guardammo:

\" Ciccillo!\"

\" MIchelino!\"

Ci abbracciammo; non era di tutti i giorni incontrare un proprio
compaesano all\'Equatore.

Egli era l\'unico figlio maschio di una famiglia benestante.

Le sorelle, più grandi di lui, formose, avevano contratto buoni
matrimoni: una aveva sposato un colonnello dell\'Aviazione ed un\'altra
un ingegnere del Genio Civile.

Contemporaneamente ci chiedemmo: \" Come mai ti trovi qui ?\"

Io gli raccontai la mia storia fino al ricovero nel lebbrosario di
Nairobi.

Egli mi disse che al paese si era innamorato di sua cugina.

In un momento di debolezza, aveva fatto quello che secondo la morale,
non avrebbe dovuto fare.

La ragazza era minorenne.

Scoppiò la guerra fra le due famiglie.

Egli fu costretto dai congiunti a darsi alla latitanza.

Riuscì a farsi ingaggiare in una centuria di lavoratori per l\'Etiopia.

La lunga mano della giustizia lo raffiunse ad Addis Abeba.

Lo scoppio della guerra lo liberò dal carcere, per farlo arruolare
nell\'esercito.

Fatto prigioniero, fu inviato in un campo di prigionia nel Kenya.

Dopo l\'armistizio cooperò con gli Inglesi.

Andò a fare il cuoco in una mensa di sottufficiali britannici.

L\'aver appreso i rudimenti della cucina anglosassone lo rendeva
euforico. Lodava financo il porridge di farina d\'avena.

Dopo aver trascorso gli ultimi periodi di prigionia in uno stato di
frustrazione che rasentava la pazzia, fui rimpatriato.

Appena tornato a casa a Cerignola, nel 1947, davanti al palazzo del
Carmelo ci incontrammo:

\" Ciccillo!\"

\" Michelino !\"

Ci abbracciammo.

Lo trovai ingrassato e in ottimo stato, tutto lindo.

Gli chiesi che cosa facesse, ed egli mi rispose che aveva ripreso a
condurre l\'azienda agricola della sua famiglia.

Gli domandai:\" Ti sei sposato ?\" \" Sì , \" mi rispose, \" Ho già un
bambino. \" \" Con chi ? ,\" insistetti curioso.

\.... \" con mia cugina.

S K O L A S T I K A

In un momento in cui la \" memsahib \" ( la padrona ) era uscita, il \"
bwana mkubwa \" ( il padrone ) mi prese,

Il sabato avevo più possibilità di allontanarmi dal lebbrosario.

Mi recavo ad Eastleigh, vicino al campo di aviazione di Nairobi.

Lì, mi fermai davanti ad un uscio. All\'interno una ragazza era seduta
vicino ad un tavolo.

\" Jambo ! \" = \" Salve \" la salutai.

\" Jambo bwana ! \" = \" Salve signore \" rispose la donna.

\" Habary yako ? \" = \" Come stai ? \"

\" Mzuri, ingia. \" = \" Bene, entra.\"

\" Asanti sana. \" = \" Grazie tante.

La casa era in muratura grezza. Le pareti interne non erano intonacate:
in un angolo del pavimento in terra battuta, erano infisse tre pietre
tra le quali c\'era cenere e resti di carbone: era il focolare. Vicino
c\'erano due taniche piene di acqua ed altre masserizie.

All\'altro angolo della stanza erano accatastati ciocchi di legna e
fascine.

In fondo, dietro una tenda vistosa c\'era il letto: l\'alcova.

Al centro stava il tavolo ed alcuni sgabelli.

La ragazza con il mento poggiato sul palmo della mano era assorta, il
suo sguardo si perdeva lontano, oltre la mia persona.

Era piccolina e carina, indossava un golfino grigio e una gonna scura. I
sandali erano di fattura indigena.

Apparteneva alla tribù dei Wakamba, ma non aveva i denti limati come
spilli, segno di appartenenza a tale kabila.

In mezzo alla sala c\'era una bambina con la pelle chiara che giocava
con un gattino.

Davanti alla giovane, su uno sgabello c\'era un gomitolo di lana rossa
crocifisso da due ferri da lavoro.

Le chiesi se sapesse lavorare a maglia, mi disse di sì che alla Missione
le avevano insegnato tante cose oltre che a leggere e a scrivere.

Mi chiese se sapessi qualcosa sul progetto governativo di istituire il
\" kipande \" per tutti gli indigeni.

Le risposi che non sapevo nulla di tutto ciò e che non conoscevo il
significato di tale parola.

Mi spiegò che essa era il nome di un documento, strettamente personale,
in cui oltre a tutti i dati anagrafici di ognuno; c\'erano anche, le
notizie relative agli impieghi ottenuti, ai lavori eseguiti, ai nomi dei
datori di lavoro e i loro giudizi; nonchè le condizioni di salute, la
condotta ed ogni altro elemento che potesse servire ai padroni inglesi
per sfruttarli meglio e per stringere meglio le maglie della loro
schiavitù.

Tale tessera doveva essere sempre portata dal titolare ed esibita ad
ogni richiesta. in caso contrario c\'era il carcere e la fustigazione.

Le chiesi quale incidenza ciò potesse avere nella sua vita.

Mi rispose:

\" Per me è di vitale importanza e mi angustia tanto.

Tu non puoi capire perchè non conosci la mia vita, per cui oggi mi trovo
in queste disgraziate condizioni.

Sono nata vicino Narok, la mia famiglia, di cui da tempo non ho notizie,
era poverissima. Io ero quasi abbandonata in mezzo alla boscaglia. Avevo
un paio di anni, non so da chi fui raccolta e portata alla Missione
della Consolata.

Lì sono stata battezzata col nome di\" Skolastìka \"e sono stata
allevata e istruita bene.

Quando sono diventata donna, mi hanno mandato a lavorare, come
domestica, in una famiglia di uno scozzese ritenuta dalla Missione di
tutta affidabilità.

In un momento in cui la \" memsahib \" la padrona era assente, il \"
bwana mkubwa \", il padrone mi prese, io non ebbi nè il coraggio e nè la
forza di resistergli e restai incinta.

Non passò molto tempo che la padrona se ne accorse e inviperita, mi
mandò via in modo violento.

Così restai in mezzo alla strada !

Cosa dovevo fare ?

Tornare alla Missione era impossibile, non mi avrebbero più ripresa e mi
avrebbero rifiutata come svergognata e disonorata.

Andare a Narok a cercare la mia famiglia, anche se esisteva ancora;
nemmeno a pensarci, perchè mi era stata data una religione che non era
quella della mia gente.

Al semplice mio apparire davanti alla porta della loro capanna, me
l\'avrebbero sbattuta in faccia e sarei stata respinta in malo modo.

La mia semplice presenza, portava loro il malocchio e la sventura, non
solo ai miei familiari ma a tutta la tribù.

Le malattie anche mortali avrebbero colpito i Mukamba.

I campi di granturco e di altri vegetali sarebbero seccati.

Ma più di tutto i nostri cacciatori, indubbiamente i più bravi arcieri
di tutto il continente africano, i quali erano capaci di colpire
infallibilmente, al balzo, anche da molto lontano, nei punti vitali le
più veloci antilopi e gazzelle; per l\'inaridirsi dei prati e della
vegetazione, non avrebbero più trovato la selvaggina che è la base
indispensabile per nutrire la loro gente.

Ecco perchè oggi sono ridotta quì con la mia piccina che non ha nessuna
colpa.

Il kipande completerebbe la mia definitiva rovina: in esso verrà segnato
il fallo nella casa dello scozzese e la mia vita attuale, e sarò
qualificata come \" malaya \": prostituta e per me non ci sarà più
salvezza.

Intanto, la sua piccina continuava a giocare col suo paziente gattino.
La guardai era bella, aveva grandi occhi e capelli ricci. Mi chiesi
quale sarebbe stato il suo futuro.

La carezzai emozionato e chiesi alla sua mamma come si chiamava: mi
rispose: \" Njomi. \"

Non le hai dato un nome cristiano? E\' battezzata ?

\" No, \" mi rispose.

\" Perchè ?\"

\" Non lo so. \"

Mi porse la mano:

\" kwa heri ( addio ) bwana.

\" kwa heri Skolastìca. \"

L E L E G I O N A R I E

A questo punto Della Cristina all\'improvviso balzò in piedi e imprecò:
\" Santa Rosalia! \" e schizzò via dalla tenda, come impazzito.

A mano a mano che ci avvicinavamo ai monti Aberdare, il terreno si
faceva più accidentato, per cui fummo costretti ad abbandonare le marce
notturne per quelle diurne, in quanto si erano verificate cadute
rovinose che minacciavano la nostra incolumità.

Così al momento del tramonto equatoriale, col rapido cadere delle ombre
notturne, al centro di una radura dove c\'era un rigonfiamento del
terreno che ci consentiva una certa visualità, sganciammo gli zaini per
la sosta notturna.

Il fornaio ferrarese Banzi, addetto al vettovagliamento della
spedizione, distribuì una cena asciutta ad ognuno di noi. Stabilii i
turni di guardia per mezzo di una vecchia sveglia, che passava di mano
in mano ogni due ore.

Essa ci era molto utile, oltre che per conoscere l\'ora, anche per
orientarci nella marcia, in ausilio del sole che si allonanava verso il
Nord, verso il tropico del Cancro.

Noi eravamo a cavallo della linea dell\'Equatore e di notte il nostro
faro era la costellazione della Croce del Sud, tenendo sott\' occhio
quella di Orione, con le sue splendenti stelle Rigel, Betelgeuse e
Bellatrix nel loro movimento semicircolare sulla volta del cielo.

Stavamo per acconciarci per prendere sonno, sognando le nostre case ed i
nostri cari, quando Casalini, il leccese con un urlo sobbalzò, saltò in
piedi e sparì come un fulmine.

Il nostro cervello ancora insonnolito, non riusciva a dare una risposta
alla situazione, allorquanto anche noi, imprecando, con le mani in mezzo
alle gambe, fuggimmo alla disperata, abbandonando tutto.

Ci accorgemmo che delle formiche nere, sotto i pantaloni, risalendo
inavvertite su per le gambe, giunte alla loro congiunzione, ci avevano
morso ferocemente.

Inconsciamente, ci eravamo accampati su un formicaio costruito dalle
formiche carnivore, le più feroci, le combattenti. Appartenevano alla
sottofamiglia delle Dorylinae che numerosissime, aggredivano ogni sorta
di essere vivente.

Di fronte a loro, tutti, anche quelli di grossa taglia, fuggivano
impazziti. Per questo sono chiamate formiche legionarie o combattenti.

Liberatici dai feroci imenotteri, tutti assieme tornammo sul formicaio,
raccogliemmo a grande velocità la nostra roba, per andare a pernottare
altrove.

\-\-\-\-\-\-\-\-\-\-\-\-\-\-\-\-\-\-\--

Non fu la sola volta che ebbi a provare il dolore lancinante dei morsi
delle \" byting ants \", come le chiamano gli Inglesi.

Nel Settembre del 1944 con altri internati italiani fui trasferito nel
campo di concentramento di Kabete, vicino a Nayrobi. Esso non era stato
ancora completato per cui parecchi di noi, furono alloggiati sotto le
tende.

La mia fu piantata ai margini del campo verso l\'Ispettorato Veterinario
del Kenya. Nei pressi di quel campo si ergeva un grosso termitaio a
campanile.

Un tardo pomeriggio, Della Cristina, Mattu, Blasetti ed io, seduti sul
bordo delle nostre brande, stavamo chiacchierando del più e del meno,
quando notammo qualcosa di inconsueto intorno a noi.

Sui teli della tenda vedevamo insetti di ogni spocie: ragni,
scolopendre, scarafaggi, grilli,ed altri a noi sconosciuti; essi
correvano come impazziti, da un posto all\'altro, in tutte le direzioni.

Poi sul tetto sentimmo un picchiettio fittissimo come l\'inizio di una
pioggerella sottile.

A questo punto Della Cristina all\'improvviso balzò in piedi ed imprecò:
\" Santa Rosalia! \" e schizzò via dalla tenda, come impazzito.

Noi ci guardammo l\'un l\'altro, per darci una risposta; ma quando
subito anche noi, morsicati, scappammo fuori a tutta velocità.

Erano le formiche combattenti che, circondata la nostra tenda, erano
salite sul tetto, da dove, tra le connessioni di un telo con l\'altro,
passavano all\'interno e si paracadutavano a terra per aggredirci.

Intanto fuori si stava scatenando una tempesta furiosa. La pioggia
sventagliata dal vento si rovesciava addosso a noi, a catinelle.

Vagammo come fantasmi per tutta la notte, inzuppati fino alle ossa. Al
mattino, perplessi, ci affacciammo timorosi all\'ingresso della nostra
tenda. Era libera.

Affranti, ci sdraiammo sui nostri giacigli ma non riuscimmo a riposare.
Ci assillava il timore che a sera le formiche potessero tornare ancora
una volta.

Ci rialzammo, pensammo che bisognasse fare qualche cosa a nostra difesa.

Di comune accordo scavammo un canale intorno alla tenda e lo riempimmo
di acqua. Mattu consigliò di versarci il petrolio. Ma non avevamo a
disposizione il carburante e poi esso era pericoloso.

Le formiche non tornarono, la tenda fu ripulita da tutti gli insetti che
l\'abitavano con noi e così potemmo riposare con una certa tranquillità.

Alcuni giorni dopo, mentre nel pomeriggio passeggiavo ai margini del
campo dove ogni giorno venivano a pascolare magnifiche le saltellanti
grù coronate, vidi da lontano una una striscia nera che zigzagando, si
dispiegava verso la mia direzione.

Pensai che fosse un serpente, forse la terribile mamba nera, dal morso
fulminante, di cui successivamente avrei ucciso un esemplare sotto il
mio letto.

Mi avvicinai, ma sempre a distanza di sicurezza: no, non era essa, ma
erano le formiche legionarie. Marciavano, strette e affiancate l\'una
all\'altra.

Le ultime del corteo salivano su quelle che le precedevano e camminando
sulle loro schiene si portavano alla loro testa , quindi scendevano a
terra e formavano la nuova avanguardia, e così di seguito.

La colonna nella sua avanzata, spostandosi ora a destra ed ora a
sinistra per aggirare alberi, cespugli, massi, era protetta da formiche
più grandi debitamente distanziate fra loro.

Notai che dopo il passaggio, lasciavano dietro loro un piccolo
avvallamento, un canaletto prodotto da migliaia e migliaia di zampe di
formiche.

Mentre ammiravo questo magnifico spettacolo della natura, mi venne
un\'idea: raccolsi un ramo e con esso tracciai per terra un canaletto,
che liberai da pietre e da ogni altro ingombro, tra il posto dove
presumubilmente sarebbero transitate gli insetti e la base del
termitaio.

La testa della colonna, come raggiunse il mio canale, si infiò dentro ed
accelerò la marcia.

Appena arrivata ai piedi del\" campanile\", l\'armata si fermò. Le
formiche di scorta aggirarono la costruzione, seguite poi da tutte le
altre.

Intanto le termiti scesero dall\'interno delle loro abitazioni e si
schierarono a difesa della loro regina e della loro discendenza.

Cominciò, così, la grande battaglia, che fu molto cruenta con migliaia
di vittime.

Le termiti più grosse avevano la testa rossa, grande quanto il resto del
corpo, con due formidabili mascelle, mentre il ventre color rosa era
molle e quindi vulnerabile. Le formiche invece erano difese dalla pelle
nera, durissima ed erano più agili nel combattimento.

Si affrontavano, mascella contro mascella. In alcuni casi le termiti,
ben piantate a zampe larghe, riuscivano a mettere in fuga le loro
avversarie.

Nella maggior parte dei casi erano le formiche con le mascelle ricurve
che incrociate con quelle nemiche riuscivano a spostarle a destra o a
sinistra fino a quando messele di traverso, potevano mordere il loro
tenero addome.

Per le termiti era la fine. Così si formò una colonna lunga di minuscoli
carri attrezzi, l\'uno in coda all\'altro, fatti da formiche con
agganciate per l\'addome le povere termiti, forse ancora vive:
camminavano a ritroso e le trascinavano seguendo il noto vialetto, in
senso contrario, verso il loro formicaio.

Le formiche non si azzardavano ad entrare nei cunicoli del termitaio,
perchè per mancanza di spazio di manovra, avrebbero avuto la peggio.

Ebbi un pò di rimorso per aver indirizzato alla lotta le formiche ma
pensavo che il loro obiettivo era proprio l\'attacco a quel termitaio.

M A R I O

Sul giaciglio di Patruno restarono attaccati brandelli della pelle della
sua testa con tutti i loro capelli incollati dal sangue.

Durante un breve tramonto equatoriale, De Agostino, il piccolo falegname
della provincia di Salerno, si allontanò dalla zona delle baracche del
campo di concentramento.

Portò con sè una valigetta di cartone pressato. Arrivato al punto
prescelto, quello più appartato e meno in vista, vicino al reticolato si
fermò; si guardò intorno, per assicurarsi di essere solo e si accoccolò
a terra.

Aprì, con calma, quasi fosse un rito, il minuscolo bagaglio dal quale
tirò fuori un cucchiaio ed una funicella. Un capo di essa la fissò con
un nodo al filo spinato, poi la fece girare stretta, intorno al manico
del contenitore e infine all\'altra estremità vi legò il manico del
cucchiaio.

Portò lo stesso all\'orecchio, come fosse un cornetto telefonico, e
cominciò, con voce sommessa, a telefonare alla moglie:
\"Maria!..Maria!..come stai?..I bambini stanno bene? ..Oggi sono andati
a scuola ?..Lucia come se la cava con la matematica ?\... \" , e così
via in un rosario di domande: sui genitori, sui parenti, sugli amici,
sulla guerra, sulla vita in paese, su tutto.

Chiuse la valigetta , si alzò da terra, scrollò i panni dai fili d\'erba
e di paglia e si avviò, rinfrancato, verso la sua baracca, la decima (
di cui io ero stato eletto capo ), verso un mondo tutto diverso, un
mondo di fame, di umiliazioni, di sofferenze.

\-\-\-\-\-\-\-\-\-\-\-\-\-\-\--

Dopo aver partecitato in Etiopia, al comando di un reparto di truppe
indigene, alla conquista della Somalia Inglese (Somaliland) ed a
operazioni di controrazzie nei deserti della Dancalia Meridionale, fui
comandato a riprendere servizio presso la Direzione degli Affari di
Finanza del Governo del Harar.

Lì, con atto contrario agli accordi internazionali di Ginevra per la
protezione delle popolazioni civili, le truppe britanniche, compiendo un
atto di vero genicidio, ci rinchiusero tutti, donne, uomini, vecchi e
bambini, in campo di concentramento.

Alla fine del 1941, ci trasferirono verso i campi di internamento
allestiti nelle colonie inglesi. Il mio scaglione, dopo una sosta di
parecchi giorni nelle pietraie infocate, senza alcuna protezione, di
Mandera, vicino ad Argheisa, fu imbarcato a Berbera e sbarcato a Mombasa
sull\'oceano Indiano.

Con più di due giorni di treno, sigillati in vagoni merci, senza nemmeno
lo spazio per poterci sedere, senza la possibilità di poter fare i
nostri bisogni personali e senza distribuirci mai qualcosa da mangiare,
ci condussero nel cuore dell\'Africa alle falde del monte Kenya e fummo
stipati nell\'Italian Evacuèes Camp 1/A di Nyeri.

Il campo era costituito da una dozzina di baracche di legno e da una
trentina costruite con canne di bambù spaccate, per il lungo a metà e
piantate l\'una a fianco dell\'altra come pareti, e coperte infine da
fogli di cartone incatramato.

Esse non davano nessuna difesa e protezione dalle intemperie e dalle
invasioni di insetti, di roditori e di serpenti di ogni specie.

Un giorno entrai in baracca e andai verso il mio giaciglio, vicino
all\'ingresso, sotto la testata, per terra, vedo un mucchio di spire
nere aggrovigliate: era un serpente, una mamba nera, della famiglia
degli elapidi, assai più temuta dei cobra, per la fulmineità e violenza
dei loro attacchi inesorabilmente mortali, in quanto i loro denti pieni
di veleno si trovano all\'esterrno della bocca, e quindi il loro impiego
è immediato.

Feci allontanare i prigionieri presenti, andai a munirmi di un randello,
e senza farmi vedere dal rettile, salii sul mio letto e da lì
incominciai a picchiare l\'ofide. Esso colpiva in tutte le direzioni
infuriato, ma non vedeva nessuno intorno a sè.

Finalmente una bostonata più fortunata lo colpì alla testa e le sue
spire incominciarono a rilassarsi fino agli ultimi tremori della coda.
Assicuratomi della sua fine, lo portai fuori: misurava circa tre metri e
non era uno dei più lunghi.

Notai un rigonfiamento della sua pancia, e con una lametta di gillette
l\' aprii; venne fuori un grosso topo, perfetto, non presentava nessuna
ferita o morsicatura. Sembrava quasi vivo, anche gli occhi erano
lucenti.

\-\-\-\-\-\-\-\-\-\-\-\-\-\-\-\--

Le nostre dimore erano state erette lungo buonaparte del perimetro del
campo. Quelle delle donne e dei bambini erano separate da quelle degli
uomini. Al centro c\'erano quelle del comando, le cucine ed i refettori.

La sorveglianza all\'interno era affidata alla polizia e quella esterna,
non sempre, ai militari.

Erano inenarrabili le sofferenze morali, facilmente intuibili e
immaginabili, date le distanze a migliaia e migliaia di chilometri dal
nostro paese e dai nostri cari, dei quali non avevamo più da tanto
tempo, da anni notizie di loro.

Si deve aggiungere la mancanza della libertà, la coesistenza coatta e,
non meno di ogni altra cosa, la insufficienza assoluta
dell\'alimentazione. Come i giorni passavano, il nostro peso personale
diminuiva.

Gli ufficiali inglesi su indicazioni della loro \"intelligence\" per
giustificare il loro barbaro razzismo, accreditavano l\'idea che i loro
sudditi di colore non appartenevano al genere umano e che noi italiani
non eravamo europei , cioè bianchi.

Questo era motivo per cui ogni pretesto era valido per insultarci e
coprirci di contumelie di ogni genere.

Quando venivo investito così, mi sentivo arricciare la pelle sulla
schiena, come se fossi frustato. Subito dopo arrivava l\'immancabile
sanzione che era nei casi più leggeri, di tre giorni di digiuno per
tutti. Per tale periodo le cucine e le mense restavano chiuse insieme
alle bocche dei nostri stomaci.

Più di una volta, a sera, in cucina nei pentoloni di cottura,
proditoriamente, nella minestra, invece del sale, veniva aggiunta soda
caustica.

E\' facile immaginare poi, appena tornati dalle mense che cosa succedeva
nelle baracche: eravamo assaliti da forti ed insopportabili dolori
addominali e da violenti conati di vomito e da diarree, cosicchè ognuno
correva continuamente verso le latrine.

Solo i più forti riuscivano a raggiungerle; gli altri se la facevano
sotto nei pantaloni, nei giacigli, nei corridoi, ovunque, per tutta la
notte.

All\'alba eravamo sfiniti e nonostante gli stimoli fisici, non
riuscivamo a rimettere, da sopra e da sotto, più nulla dalle nostre
budella bruciate.

\-\-\-\-\-\-\-\-\-\-\-\-\-\--

Psicologicamente non riuscivo ad assuefarmi a tale stato di cose. Le
superavo solo organizzando e guidando evasioni dal campo. Solo così,
tentavo, anche se con esiti previsti negativi, di spegnere il bisogno
insopprimibile di andare a respirare fuori dal campo aria pura, di
libertà, nell\'illusione felice di tornare a casa.

Eravamo coscienti che l\' impresa era disperata perchè la mèta si
trovava a distanza di migliaia di miglia, attraverso foreste, jungle,
deserti, catene altissime di montagne, mari ed oceani.

Ci trovavamo in mezzo a popolazioni sconosciute e spesso ostili,
prezzolate perchè ad ogni segnalazione della nostra presenza nella zona,
per la nostra cattura, veniva corrisposta una taglia di una sterlina per
ogni evaso ripreso.

Consci dell\'estrema pericolosità dell\'impresa in cui mettevamo a
repentaglio la nostra stessa vita, tentavamo l\'impossibile, per
affrancarci e per reagire ad un sopruso, anche nell\'illusione di poter
ancora essere utili alla nostra Patria in guerra.

Fino all\'armstizio dell\'otto settembre 1943, la speranza e la fede
nella vittoria sostenevano il nostro morale.

Con l\'annuncio della resa disonorevole, senza condizioni e che la
guerra sarebbe continuata contro i nostri vecchi alleati ed a favore ed
a fianco dei nostri aguzzini, ci sentimmo portati al collasso, alla
schizofrenia.

Di fronte al mio giaciglio, dall\'altra parte del corridoio c\'era
quello di Nazzari, il vecchio elettrotecnico della Cogne, un anarchico
genovese.

Durante la prima guerra mondiale, invece di mandarlo al fronte a
combattere contro gli Austriaci, lo rinchiusero in carcere, nel timore
che egli potesse sobillare i nostri combattenti.

Mi disse che in galera era riuscito a fondare fra i detenuti un
sindacato.

Liberato con la vittoria del 1918, ebbe giusto il tempo di mettere al
mondo due figli, ma poi, con l\'avvento del Fascismo, fu incarcerato di
nuovo.

Con la conquista dell\'Etiopia, dove necessitavano quadri di tecnici il
Nazzari sotto sorveglianza vi fu inviato a lavorare.

Dopo aver ascoltato da radio-Londra la drammatica notizia del
maresciallo Badoglio, tornammo, in silenzio, molti con le lacrime agli
occhi, nelle nostre baracche e ci allungammo nei nostri giacigli, a
smaltire il nostro dolore.

D\'Agostino non era venuto con noi ad ascoltare il bollettino era
rimasto in branda guardando il soffitto, forse sognando la sua famiglia
e la sua casa.

Come assalito da uno scatto di follia, Nazzari saltò dal suo posto e a
alta voce chiese: \" Chi mi vende una camicia nera ? \" Qualcuno che la
conservava ancora gliela regalò.

Il vecchio anarchico la indossò in un attimo, poi corse al centro del
campo e cominciò a cantare a squarciagola: \"Giovinezza! Giovinezza! \",
l\'inno nazionale fascista.

Fu acchiappato dai poliziotti e rinchiuso nel comando.

Successivamente sapemmo che egli era stato inviato in Rhodesia a
Salisbury nei campi dei prigionieri ritenuti più pericolosi.

Le donne ed i bambini erano stati portati via dal campo e si sperava nel
loro rimpatrio.

Intanto si verificò il triste ed infame fenomeno dell\'entrata in azione
delle squadracce di picchiatori.

All\'inizio della prigionia, sotto la regia occulta dei carabinieri, che
in borghese e clandestinamente, erano fra noi, dette squadracce
pestavano, senza pietà, i presunti antifascisati.

Bastava che un prigioniero additasse un altro e a torto o a ragione e
gridasse la frase drammatica: \" E\' lui! \", perchè questi venisse
immediatamente e ferocemente percosso, e subito il suo volto si
trasformava in una tragica maschera di sangue.

Così, anche adesso, sotto la stessa regia non più occulta (ora c\'era
quella del maresciallo dei carabinieri di nome Formosa), squadre di
criminali, che si qualificavano patrioti monarchici-badogliani, con il
compiacimento degli ufficiali inglesi del comando, infierivano sui
prigionieri presunti fascisti o comunisti.

Patruno, lo scalpellino di Molfetta, comunista, stava in una brandina
vicino alla mia.

Mentre riposava fu ferocemente aggredito, alla mia presenza, dagli
appartenenti a queste squadre, che si servivano di fruste formate da
fili di ferro spinato unite fra loro egli fu ridotto in fin di vita.

Portato all\'infermeria, i medici italiani, come in tanti casi analoghi,
diagnosticavano : \" Polmonite \", e così riferivano ai compiacenti
ispettori della Croce Rossa Internazionale.

Sul giaciglio di Patruno restarono attaccati brandelli della pelle della
sua testa con tutti i capelli incollati dal sangue.

Anni dopo, alla stazione ferroviaria di Foggia, affacciato allo
sportello di un vagone di un treno in transito riconobbi Patruno.

Corsi a salutarlo egli si ricordò di me, ma mi accolse con imbarazzo,
amaramente, e mi disse che l\'unica sua figlia aveva sposato un ex
militare americano, ed egli ora andava a raggiungerli.

Le predette squadracce, mi fu poi detto, infierivano anche in molti
altri campi di prigionia. In alcuni, parecchi nostri militari non
rispondevano all\'appello giornaliero. I loro corpi erano stati sepolti
nei pozzi neri.

Io non ce la feci più, arrivai al collasso, mi dimisi da capo-baracca,
ebbi una tremenda paura che si trasformò in terrore, sospettando che ciò
potesse accadere anche a me.

Non dormivo più, il mio sistema nervoso si era ridotto a pezzi.

A ciò si aggiungeva anche il travaglio del tracollo vergognoso ed
imprevisto di ideologie, di teorie politiche e di personaggi mitici, che
mi avevano guidato eticamente nella mia fanciullezza e nella mia prima
giovinezza.

Facevo sforzi inauditi, per nascondere agli altri lo stato in cui ero
ridotto.

Invidiavo De Agostini e la sua tranquillità, come se lui vivesse in un
altro mondo.

Eppure in guerra, al fronte, in combattimento, al fuoco, le pallottole
quasi miracolosamente mi hanno sempre, risparmiato.

In territori nemici occupati, ma più di tutto nelle evasioni, molti
fuggiaschi venivano colpiti dalle raffiche delle mitragliatrici delle
torrette di guardia: essi restavano appesi agli aculei del filo spinato,
come tragici spauracchi, a lasciare defluire rapidamente, fino
all\'ultima goccia, il sangue, seguito poi lentamente dagli umori vitali
dei corpi ancora caldi, ma privi dell\'ultimo anelito di vita .

Quando a marce forzate notturne nell\'evasione dal campo di
concentramento si attraversava la foresta così viva, piena di rumori, di
fughe, di scricchiolii, di sibili, di tonfi, di ansimi, di urli, di
brontolii profondi, di scoppi, intercalati dalle disarmoniche e
stridenti risate delle iene, si compivano mille fughe, spesso disperate,
mille agguati, mille drammi, mille tragedie.

Nel buio più pesto, vedevamo gli occhi fosforescenti delle fiere che
incontravamo e che ci seguivano fino ad annusarci.

Dalla distanza tra un occhio e l\'altro, intuivamo la mole
dell\'animale, che corrispondeva alla grandezza del pericolo che si
correva.

Lo sentivamo salire dal fondo della schiena con un fremito che si
spandeva per tutto il corpo ed arrivato al cervello, ci annebbiava la
mente.

Sentivi le forze abbandonarti e gocce di sudore freddo ti imperlavano la
fronte: era la paura.

Ad essa se ne sovrapponeva un\'altra quella del pericolo del panico che
ci avrebbe portati alla disordinata fuga, alla diaspora, alla tragedia.

Allora stringevamo i denti, proseguendo più stretti fra noi: più avanti,
più avanti, finchè ogni rischio era superato.

Anche successivamente, in tutto il resto della mia, vita ho affrontato
con serenità, tutte le paure, le avversità, i pericoli.

Fu quello, forse, il peggiore periodo della mia vita ed è rimasto,
dolorosamente, indelebile nella mia memoria, e nonostante tutti gli
sforzi che faccio tuttora, mon riesco a dimenticarlo.

Il mio panico era giustificato dal fatto che, quando fui eletto
capobaracca, volevo destinare i due sgabuzzini, situati in fondo, agli
anziani pieni di acciacchi, che davano purtroppo fastidio, specialmente
di notte, agli altri prigionieri.

Tali locali erano occupati dai marinai del Lloid Triestino, che erano
stati internati per primi e non volevano cederli ai più anziani.

Con il voltafaccia avvenuto dopo l\'armistizio, alcuni dei predetti
marinai andarono a riferire al comando del campo che io, in combutta con
un altro prigioniero, Giuseppe Sasso di Bitonto, stavo tramando di
assassinare il maresciallo Formosa.

Con Sasso fui chiamato al comando ed entrambi fummo interrogati da una
certo Tagliaferri di Salsomaggiore che era il capo della famigerata
squadra di picchiatori.

\-\-\-\-\-\-\-\-\-\-\-\-\-\-\-\-\-\--

Intanto in Italia le truppe alleate avanzavano. Le notizie arrivavano
nel campo più numerose e meno fantasiose.

Venimmo a conoscenza che alcune nostre donne, forse nostre sorelle,
forse nostre mogli, aprivano le cosce agli invasori (perdonatemi la
volgarità ), ai nostri ex nemici, che continuavano a torturarci, come
prima nei campi di concentramento.

Così trascorrevano le ore, i giorni, i mesi e quasi anche gli anni.

La guerra era già finita da parecchio, quasi tutti i combattenti sui
vari fronti erano stati rimpatriati.

Soltanto noi, civili dell\'Etiopia, arbitrariamente internati,
continuavamo nel Kenya a marcire ed a roderci l\'anima dietro i
reticolati

Pareva che all\'infuori dei nostri cari, che pativano l\'interminabile
nostra attesa, fossimo dimenticati da tutti.

La febbre del rimpatrio, per tornare a riabbracciare i nostri cari ed a
rimettere piede nelle nostre case, nella nostra terra martoriata e tanto
agognata, aveva colpito tutti.

In ogni baracca, in ogni posto non si parlava che di rimpatrio.

Ogni lettera che stentatamente ci perveniva dall\'Italia, ogni notizia
che ci raggiungeva \"tramite radio fante\", ogni indiscrezione, quasi
sempre falsa, del comando del campo, veniva esaminata, letta e riletta,
interpretata, analizzata, scomposta e ricomposta alimentando in noi,
come in una doccia scozzese, speranze e scoramenti, che si
concretizzavano, in seguito in amare delusioni.

Ci trasferirono a Bandera, in un campo vicino al porto di Mombasa. I
cuori si riaprirono alla speranza, ma anche lì lo stillicidio delle
notizie sul rientro ci consumava.

Finalmente negli ultimi giorni del 1946 ci imbarcarono su una nave
olandese di ritorno dalle isole della Sonda.

Per fortuna quì ci davano da mangiare.

L\'equipaggio era formato in massima parte da marinai malesi, cinesi e
filippini.

Adesso incominciava a turbarci l\'ansia del ritorno. Emergeva una
drammatica ansia e si insinuava il dubbio nei nostri ipersensibili
animi.

Che cosa, come e chi avremmo trovato in Italia, dopo una guerra perduta
? Che cosa ci attendeva ? Quale sarebbe stata la nostra sorte, il nostro
futuro ?

Dopo tanti anni, chi si sarebbe più ricordato di noi ?

Eravamo colpevoli della nostra sorte e della tragedia della nostra gente
?

A molti l\'avvenire appariva assai fosco e si incominciava ad essere
pervasi dalla paura.

Quando eravamo nel campo, nella mia baracca, c\'era un istriano di
Fiume: si chiamava Popov. L\'Istria era stata occupata dalle truppe di
Tito ed annessa alla Jugoslavia.

Popov, data la situazione, si assillava e non trovava risposte alle
tante domande che si poneva e che spesso ripeteva a me: \" Chi sono io
ora ? Sono italiano o jugoslavo ? Una volta sbarcato, dove andrò? Potrò
tornare nella mia casa, nella mia terra, che ora è diventata straniera ?

In essa come sarò considerato, cittadino o straniero ? E così via. Io lo
rinfrancavo dicendogli che egli era italiano, che era giovane ed era
nato quando l\'Istria era italiana.

Gli ricordavo che egli aveva combattuto, sofferto la prigionia, insieme
a tutti gli altri italiani, per l\'Italia. Ma questi ragionamenti non lo
convincevano.

Vidi che si chiudeva in sè, che i rapporti si raffreddavano, che egli
aveva più paura di noi: il suo animo era in profondo travaglio ed egli
non voleva sentirsi un vinto. Alla fine non mi parlò più.

Ai primi di Gennaio del 1947, sulla via del rimpatrio, doppiammo
l\'isola di Creta. Sul Mediterraneo soffiava un vento freddo di
tramontana.

Molti di noi salirono dalle stive sul ponte, per assistere allo
spettacolo grandioso ed affascinante dello scatenarsi della rabbia del
mare in tempesta.

Ad un tratto vedemmo arrampicarsi, all\'esterno del ponte di comando, un
prigioniero.

Subito pensai ad un gesto inconsulto di Popov. No, non era lui. Era
invece un veneto che conoscevo di vista, perchè stava sempre sul ponte e
si distingueva dagli altri, perchè portava un berretto strano, senza
visiera, come quelli dei marinai russi.

Capimmo subito, data la stuazione psicologica che si attraversava, il
suo dramma, il suo proposito insano.

Tutti gridando lo invitammo a scendere \" No ! No ! Scendi ! \"; ma egli
non ci udiva più, sordo nel suo tragico proponimento.

Salì sul tetto del cassero, si infilò sotto le ascelle un salvagente a
ciambella e si buttò in mare.

Tutti strillammo: \" Un uomo in mare ! Un uomo in mare! \", fino a
quando la nave rallentò la sua corsa. Si fermò, tra un gorgoglio di
schiuma, fu calata una scialuppa di salvataggio, ma il vento era così
forte, che la spinse violentemente dalla parte opposta.

La nave girò su sè stessa e tornò sul suo percorso. Passò vicino al
naufrago, lo vedemmo tutti, tra una forte ondata e l\'altra, egli
agitava le braccia e chiedeva aiuto.

I marinai buttarono a mare, in quel posto, salvagenti colorati da
segnalazione.

La nave, a velocità ridotta, tornò ancora una volta, sul posto e accostò
il poveretto che non si dimenava più.

Due marinai scesero giù su una grossa rete a maglie larghe che pendeva a
prua fino al livello del mare, lo afferrarono con delicatezza e lo
tirarono su a bordo con tutta la sua ciambella.

Il freddo lo aveva ucciso.

A sera, arrivammo nel golfo di Napoli dove non ci fecero sbarcare:
bisognava attendere il mattino successivo.

Per tutta la notte insonni, ansiosi, con tanti timori, non staccavamo lo
sguardo affascinato dalle luci del porto e da quelle della città che si
intravvedevano dietro.

Volevamo chiedere loro tante cose, che ci sciogliessero tanti dubbi e
che alimentassero tante speranze. Ma esse nella loro fissità luminosa
restavano insensibili e mute.

Quella fu una delle notti più lunghe della mia vita.

Al sorgere del sole incominciarono le operazioni di avvicinamento e di
attracco.

Sul molo, lentamente, iniziarono ad affluire tante persone in attesa di
un parente, di un amico: ci fissavano uno per uno, per riconoscerci.

Anche noi, tutti affacciati alla murata, cercavamo fra la folla un volto
caro.

Io, in tanti viaggi , data l\'età dei miei vecchi, non ho mai avuto
qualcuno che mi attendesse ad un mio ritorno.

Avvertivo allora un senso di malinconia, un pò liberatoria, quando
vedevo lo scoppio della gioia, fino alle lacrime, che sul molo e sulla
nave era prodotta dal riconoscersi reciprocamente: reduci e familiari.

Si riuniva quel filo di affetti, di amore che era stato spezzato, per
tanti anni, dalla guerra.

Al mio fianco era capitato D\'Agostino. Egli scrutava, visibilmente
emozionato, tra la gente vociante e gesticolante sul molo, cercando un
volto caro.

Lungo il bordo di esso una giovane a voce alta chiamava: \" Mario !
Mario ! \" Veniva verso di noi, aveva i capelli vistosamente ossigenati.
Nonostante il freddo, ella indossava un abito leggero a colori chiari,
corto che non le copriva le ginocchia. Calzava scarpe alte con tacchi di
sughero.

\" Mario ! Mario ! \" chiamava ancora, a mano a mano che si avvicinava.

Mario, perchè tale era il nome del falegname, la guardò, la fissò
ripetutamente, e nonostante il trucco pesante, la riconobbe: era lei,
era Maria, sua moglie.

Tornò a guardarla ancora, incredulo. Non ebbe più dubbi era proprio lei.
Si girò su sè stesso, dette le spalle al molo e si lasciò scivolare,
lentamente, lungo la murata fino a sedersi sulla tolda.

Raccolse le ginocchia sotto il mento, si coprì la faccia con le mani e
incominciò a piangere, con un pianto lento, profondo, accorato,
lamentoso.

Aveva capito: la sua Maria, invocata per tanti anni attraverso un
cucchiaio appeso ad un filo spinato, era diventata una \" Senòrita \".

Io non ebbi il coraggio e l\'animo di interrompere il suo dolore e
cercare di consolarlo.

\" Mario ! Mario !\": quella voce passava davanti a noi più ansiosa, più
angosciata, ed andò ad affievolirsi verso prua.

Io, in silenzio. raccolsi quel poco di bagaglio che mi era rimasto e
raggiunsi, senza guardare indietro, con il cuore pesante, la passerella
dello sbarco.

L A M A N O D I F A T M A

Kiki, la mia piccola gazzella, andò subito a strofinarsi alle sue gambe.
Capii che era beneaccetta.

A sera, t­rincerato dietro la scrivania tra il cicalìo delle mie bimbe,
mentre con l\'occhio seguivo le immagini della televisione, il mio
pensiero si assentava e correva dietro a tante cose.

Nell\'ultimo tiretto a destra conservavo piccoli cimeli d\'Africa:
bottoni delle divise di militari etiopici caduti a Gunu Gadu, telegrammi
di ras Nasibù, raccolti a Daghabur all\'atto della occupazione del suo
quartiere generale, monetine divisionali dei talleri di Menelick e di
Maria Teresa e centesimi bucati di scellini eastafricani, artigli di
leopardi e zanne di facoceri fatti ripulire, alla perfezione, dalle
potenti mascelle delle termiti.

Più caro di tutti, custodivo una piccola mano di Fatma. Era di rame con
una cesellatura artigianale, e al centro portava incisa, in arabo, una
sura del Corano.

La posavo sul piano dello scrittoio, l\'ammiravo e la mia mente andava
lontano, lontano \...

Dopo le contro-razzie in Dancalia, fui comandato a riprendere servizio
civile presso il governo del Harar in Etiopia.

Tornai alla mia casa di Dacchergobenà.

Un ragazzotto hararì, quasi un bambino, si offrì, come boy, al mio
servizio. Si chiamava Abdullahi, accorciato in Abdì; era vivacissimo,
allegro ed intelligente; conosceva oltre alla sua lingua, l\'arabo, il
galla, l\'amarico e l\'italiano.

Un pensiero fisso l\'assillava: nella sua gente solo i poveri, i
meschini non avevano mogli.

Suo padre ne aveva già quattro.

Si sentiva menomato perchè io, il suo signore, non ne avessi nemmeno una
e sovente mi rampognava.

La mattina di una domenica, il mio boy si presentò a casa con una bella
ragazza e mi disse: \" Signore, poichè tu non badi a prendere moglie, ci
ho pensato io: eccola, si chiama Amina, appartiene alla grande tribù
somala dei Darot.\"

Era giovanissima, aveva i piedi e le mani piccolissime, la testa rotonda
era perfetta: gli occhi grandi erano quasi infantili, i fianchi stretti
ed il collo eretto e alto. Tutto Il resto era un trionfo di gioventù.

Kiki, la mia piccola gazzella, passò tra le mie gambe e andò a
strofinarsi a quelle di Amina. Capii che la ragazza era bene accetta.

Ella mi disse che aveva perduto suo marito, un nostro dubat, in
combattimento e non desiderava rientrare al suo rer, in Migiurtinia, per
non tornare sotto il duro imperio paterno.

Le detti un pò di soldi, e via, ridendo e scherzando, lei ed Abdy
corsero giù saltando per le terrazze coltivate a caffè, verso la città
al Magalo. Dopo un pò, trafelati sorridenti e felici, tornarono.

Amina vi aveva comprato una futa dai colori vivaci, che avvolgevano
tutto il suo meraviglioso corpo.

Abdì si dette subito da fare in cucina e Amina a rassettare e a mettere
tutta la roba a posto, secondo un ordine tutto suo.

Io gironzolavo nella sala, attento a non sedermi sugli sgabelli, perchè
bastava un attimo di disattenzione e che divaricassi le gambe, che
immediatamente, la gazzella dik dik (madogna Kirki), abbassava la testa,
faceva un passetto indietro, puntava i cornetti neri e pungenti in
avanti e si lanciava, in picchiata, in mezzo alle mie gambe: chiedeva
latte materno.

Gli indigeni me l\'avevano portata orfana, appena nata.

Tali bestiole, spesso, sono vittime della loro ingenuità. Nella fuga per
la salvezza, basta un fischio, perchè si fermino incuriosite, dando il
tempo al cacciatore per colpirle.

Si era fatta l\'ora del pranzo e, in ossequio alle norme vigenti, come
bianco ordinai ad Abdy di apparecchiare il tavolo per me ed in un
angolo, un tavolini per Amina.

Al momento di prendere posto, vidi la ragazza guardare prima il mio
tavolo, poi il suo, chinare la testa e piangere in silenzio.

Mi vergognai e mi sentii in colpa.

I popoli che si autodefiniscono civili in sostituzione della schiavitù,
non hanno inventato migliore bestialità che il razzismo.

Chiamai Amina alla mia mensa. Il suo viso si illuminò. Quel giorno fu
festa.

\-\-\-\-\-\-\-\-\-\-\-\-\-\-\-\-\--

Con lo scoppio della guerra il camioncino che veniva a prenderci a
Dacchergobenà per portarci ad Harar, alla sede del governo, per carenza
di benzina, venne soppresso.

Gli altri colleghi che erano con me andarono ad abitare in città.

Io comprai una bicicletta e restai solo a Dacchergobenà.

Una mattina, mentre mi recavo in ufficio in bicicletta, mi vidi tagliare
la strada velocemente da un animaletto, grande quanto un topo, tutto
senza peli.

Non avevo mai visto niente di simile.

Scesi dal ciclo, lo rincorsi, riuscii a prenderlo.

La coda era corta e quindi non poteva essere un topo. Lo guardai meglio:
la pelle, color rosa pallido, era tutta rugosa, senza l\'ombra di un
pelo, esso aveva quattro denti incisivi mostruosamente grandi, che
occupavano metà di tutta la testa.

Gli occhi e le orecchie erano quattro buchetti o puntini neri

In ufficio lo lasciai per terra: la dattilografa subito saltò su una
sedia.

Era un eterocefalo del genere\" eterocephalus glaber ,\" un animale
eccezionale fra i mammiferi per la sua mancanza di pelliccia.

La sua vita si svolge tutta sotto terra, come le talpe.

Lo portai a casa. Mentre scendevo dalla bicicletta per rientrare, su un
cespuglio scorsi un camaleonte con le corna, che avevo cercato
inutilmente per tanto tempo. Così liberai l\'eterocefalo.

I camaleonti mi interessavano per le tante stranezze della loro natura.
A due di loro provai a mettere in bocca due cicche accese. Furono
assaliti da un forte tremolio, uno di essi morì. Li conobbi il pericolo
e la tossicità del fumo del tabacco.

\-\-\-\-\-\-\-\-\-\-\-\-\-\-\-\-\-\-\-\-\--

Io mi illudevo e pensavo che quando gli Inglesi fossero giunti sotto
l\'altipiano avrebbero trovato pane per i loro denti.

Vidi passare il mio battaglione e la mia compagnia, che avevo formato da
solo, in condizioni impossibili: uomo per uomo, tarbusc per tarbusc.

Mi aggrappai all\'automezzo del comandante, che ora era un maggiore,
perchè mi riprendesse in forza. Senza ordini superiori non c\'era nulla
da fare ed il nemico era alle porte !

Gli avversari superarono, senza difficoltà, il passo Marda e giunsero a
pochissimi chilometri da casa mia.

Lì scorreva un rigagnolo, il Bissidimo, dove io con un retino, andavo a
pescare pesciolini d\'argento, che friggevo con aromi e conservavo sotto
aceto alla marinara.

Tre battaglioni coloniali compreso il mio il 140\^, appoggiati da un
gruppo di artiglieria, bloccarono il nemico.

Per tre giorni gli attacchi delle truppe australiane, neozelandesi,
sudafricane appoggiate da quelle indiane, si infransero di fronte alle
linee tenute dai nostri ascari.

La mia compagnia non cedette un palmo di terreno.

Io, in borghese, mi aggiravo, come un pazzo nelle retrovie; un aereo, un
caccia, mi vide, si abbassò in picchiata e mi sparò una raffica.

Un indigeno, che stava vicino a me, si toccò l\'orecchio e mi fece
vedere un foro rotondo, perfetto, senza una goccia di sangue, era stato
bucato la cartilagine del suo padiglione auditivo.

All\'imbrunire del terzo giorno vidi arrivare, proveniente da Harar,
un\'autoblindo nuova; dal suo sportello sporgeva il conte Della
Frattina, funzionario coloniale, tutto lindo ( da poco si era sposato
con la farmacista del capoluogo ), sventolando una grande bandiera
bianca, che sembrava un lenzuolo.

Era la resa.

Il mattino dopo mi recai al lavoro, alla sede del governo che, per
timore dei bombardamenti, si era trasferito nei locali del
Commissariato, alle falde della collina di San Giorgio.

Seppi che gli Inglesi avevano intimato la resa, altrimenti avrebbero
allungato il tiro delle loro artiglierie e colpito le popolazioni
civili.

Il governatore Gorini accettò immediatamente la capitolazione.

La mattina stessa furono occupati i nostri uffici,e noi fummo relegati
in pochi vani, per badare all\'assistenza di ciò che restava della
nostra popolazione nazionale.

Vennero alla luce molti casi umani anche pietosi:

\- un nostro ufficiale riuscì a evadere da un campo di concentramento ed
in gran segreto raggiunse la sua famiglia. Dopo poco tempo fu
riacciuffato e ricondotto al campo.

Chi era stata la spia tanto solerte ? Si seppe, poi, che la moglie dava
ospitalità ad un ufficiale britannico. Conoscevo la figlia: era
distrutta, faceva pena;

\- al campo di prigionia di Harar affluivano i nostri soldati, affamati,
laceri, rastrellati nei posti più sperduti: chi si dava cura di loro
erano le donne del bordello.

Con il ricavo del loro umiliante lavoro, compravano pane e viveri alla
borsa nera, li mettevano nei sacchi e loro stesse, a spalla, li
trasportavano fino ai reticolati e li distribuivano ai nostri
prigionieri.

\-\-\-\-\-\-\-\-\-\-\-\-\-\-\-\-\-\-\-\-\-\--

Giunse il momento che anch\' io fui chiuso in quel campo.

Dopo parecchi giorni fui caricato su una camionetta, che faceva parte di
una colonna diretta, via Mandera e Berbera, ai campi di concentramento
del Kenya.

Tra il polverone sollevato dagli automezzi, intravedevo con commozione
la mia casa dove avevo trascorso gli anni più drammatici e più belli
della mia vita.

Ci stavo passando davanti, quando dal ciglio sopraelevato, vidi balzare
felina, sulla strada ed inseguirci una figura femminile.

Era Amina, in un supremo sforzo disperato e a costo di farsi travolgere
dagli altri mezzi della colonna, piangendo raggiunse quasi la mia
camionetta e vi lanciò dentro un involtino.

Subito fu inghiottita dalla polvere e scomparve, per sempre, dalla mia
vista, dalla mia vita.

Chissà da quanto tempo era lì in attesa! E quanti volti di prigionieri
aveva scrutato prima del mio ?

Dal cassone raccolsi il pacchetto. L\'aprii: conteneva una mano di
Fatma.

\-\-\-\-\-\-\-\-\-\-\-\-\-\-\-\-\-\-\--

Una sera, a Milano, aprii il tiretto e vi cercai fra i cimeli,
rovistando dappertutto: la mano di Fatma non c\'era più.

L\'avevano presa, per gioco, le mie figliole.

\-\-\-\-\-\-\-\-\-\-\-\-\-\-\-\-\-\-\--

Quella sera, con la perdita del talismano islamico, al quale Amina aveva
affidato la funzione di proteggermi da ogni pericolo e da ogni male,
avvertii che qualcosa di me stesso ora veniva a mancare.
