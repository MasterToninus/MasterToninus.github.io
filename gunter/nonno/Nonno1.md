***B I O C A B O B A***

Per molto tempo, migliaia di uccelli, grandi come le pernici del
deserto, ed affusolati ed eleganti come gruccioni, si perdevano
incolonnati nel cielo.

Attraverso l\'ingresso della tenda, intravvidi le ombre di due lance
infisse nel suolo.

Prevedevo si trattasse dei soliti somali in attesa di denunciare qualche
misfatto dei miei ascari. Mi ingannavo. Appena uscito dalla tenda, i
Somali Issa, che a tale tribù appartenevano gli indigeni, si alzarono e
mi salutarono rispettosamente.

Mi dissero che nella vallata del Bio Caboba ( Acqua calda ) viveva una
famiglia di leoni, che arrecava perdite ai loro armenti e minacciava i
loro familiari.

Mi pregarono di intervenire.

Non era la prima volta che tali richieste venivano avanzate ai nostri
comandi.

Risposi che, compatibilmente con le esigenze militari, avrei fatto del
mio meglio.

Accolsi volentieri la richiesta perchè oltre ai latrati volpini degli
sciacalli, ai singhiozzi e alle risate stridule delle iene, anche i
brontolii e i ruggiti dei leoni aggirantisi intorno alla zeriba dei muli
delle salmerie, disturbavano il nostro riposo notturno.

Feci percò chiamare i migliori cacciatori e tiratori del reparto.

Alle prime luci dell\'alba del giorno successivo, con due tiratori
scelti e tre tracciatori, mi misi subito nell\'alveo del Bio Caboba.

Il greto asciutto era molto ampio, sulla sua destra i monti MarMar
cadevano quasi a strapiombo; sulla sinistra, dopo una striscia molto
rigogliosa di foresta, riprendeva il deserto.

I cacciatori, come segugi, esploravano a ventaglio il letto del fiume.

Esso era costituito da pietrisco bianco, luminoso,tanto lavato da
contrastare, cromaticamente, col verde cupo della foresta e con le tinte
ocra delle balze della montagna.

A mano a mano, che il sole si levava lento, sull\'orizzonte, si
svelavano squarci e visioni panoramiche su piani degradanti,
indimenticabili.

Io, sul muletto, affiancato dai tiratori, seguivo a breve distanza.

Non passò molto tempo che i cercatori di tracce conversero in un punto e
si chinarono ad esaminare il suolo.

Scesi dal muletto e li raggiunsi. Fresche, nitide, con i margini
intatti, ecco lì le orme nel terreno argilloso: alcune erano uguali a
quelle lasciate dagli zoccoli delle antilopi, con dietro un foro come
fatto con un punteruolo; spesso sovrapposte ad esse, apparivano altre
più grandi, tondeggianti, come impresse con forza da grandi michette di
pane.

I cacciatori, avanzando lentamente, continuarono a studiarle con cura ;
poi si rizzarono e mi dissero che circa un\'ora prima era passata una
famiglia di facoceri, con tre figli, seguita, a breve distanza, da
quella dei leoni, formata, anch\'essa, dai genitori e da quattro figli
di due nidiate diverse.

Seguendo agevolmente le orme delle fiere, ci imbattemmo in un piccolo
pantano. Gli ascari, esaminato il suolo intorno. mi dissero che i suini
avevano, con le loro zanne, sconvolto il fango in cerca di radici
mangerecce e che al sopraggiungere dei leoni erano corsi ad intanarsi
nella foresta. I leoni, giocherellando, dopo essersi bagnati, li avevano
seguiti.

Anche noi, per non essere da meno, approfittammo dell\'occasione,
facemmo un bagno di pulizia. Riprendemmo l\'inseguimento nella foresta.
Ivi giunti perdemmo i segni del passaggio dei leoni.

Il suolo era ricoperto da uno strato spesso di foglie, di rami e di
tronchi marci che non conservavano le orme.

Invano i cacciatori andarono in cerca di spazi liberi, per ritrovare le
impronte lasciate dagli animali; anche l\'esame delle piante del
sottobosco non fornì elementi utili.

Infine il tracciatore Zellechè Mariam, a gesti, indicandomi di non fare
rumore, mi chiamò e mi mostrò, tra gli interstizi dei tronchi caduti, il
sedere di un facocero (,Phacochoerus aethiopicus).

Mi invitò a fare fuoco: il bersaglio, immobile, era grande e a portata
di mano. Puntai il moschetto, sparai. Gran fracasso e scompiglio oltre
la cortina di tronchi. Corremmo all\'altra parte, all\'ingresso della
tana.

Arrivammo giusto in tempo per vedere gli animali incolumi, con i codini
eretti come telescopi, guadagnare il folto della foresta ed il cinghiale
colpito, di fianco, a grandi balzi, infilarsi tra gli spazi di grossi
macigni di pietra.

Il vento era favorevole, ammucchiammo foglie secche e sterpaglia e vi
demmo fuoco. Il fumo entrava copiosamente nel cunicolo.

Dopo un pò fummo costretti ad allontanarci: un fiotto continuo di
uccelli sconosciuti sgorgava dall\'apertura e si incolonnava nel cielo.
Mi richiamava alla memoria le illustrazioni del paradiso di Dante di
Gustavo Dorè.

Chissà quali segreti la natura custodiva nel profondo, sotto quelle
pietre, come grotte fiabesche, piene di vita, diramati da quell\'antro!

Riavutici da quel meraviglioso spettacolo, uno degli ascari, gattoni, si
infilò nel cunicolo. Tornò alla luce e chiese aiuto ai compagni.

In un incavo, rannhicchiato, aveva trovato l\'animale. Trascinato
all\'aperto, esso respirava ancora. Immediatamente, il muntaz Baccalè
Telaun sollevò il grugno del suino e con la baionetta incominciò a
sgozzarlo.

Gli ascari si cibano di carni solo da loro stessi macellate.

A un certo punto, la lama si fermò e il militare infilò le dita nella
strozza del facocero ed estrasse, tutta deformata, la pallottola del
moschetto.

Squartammo l\'animale, le cui cavità addominali e toraciche si erano
riempite di sangue per l\'emorragia.

Che vitalità in quell\'animale! Chissà per quanto tempo ancora sarebbe
vissuto, se non fosse intervenuta la lama del muntaz.

Lo portammo al campo. Molti ascari ritirarono la loro parte di carne con
piacere; molti altri, invece, non vollero nemmeno avvicinarsi ad essa.

I cristiani copti, che costituivano la quasi totalità dei miei ascari,
come i maomettani considerano i suini bestie immonde, intoccabili. Solo
agli infetti da sifilide, per i quali la carne dei facoceri è
considerata la migliore medicina, è consentito di cibarsene.

Lì ebbi allora la conferma della grande diffusione di quella malattia.

La vitalità e la resistenza degli animali del deserto era veramente
incredibile.

Giorni prima, per rifornire di carne fresca il reparto, inseguii una \"
gherenuc \" ( antilope giraffa , litocranius walleri). Vinta dalla
curiosità, comune nella sua specie, invece di fuggire lontano, si
manteneva sempre a una certa distanza, al limite di tiro.

Le sparai una prima volta ed essa si scrollò: era stata colpita;
accorsi, ma quella si allontanò agevolmente.

Mi fermai, ed anch\'essa si fermò. Il mio moschetto fece fuoco.
L\'animale dette uno scarto: era stato colpito ancora. Tentai di
raggiungerlo, ma l\'antilope trotterellò via. Sostai, sostò. Ancora
fuoco, Consumai un caricatore.

Infine quella si accovacciò intontita dall\'ultima cartuccia, che le
aveva fatto saltare le due corna: era un maschio.

Mentre lo raggiungevo di corsa, esso con la testa piccola, eretta sul
collo lungo e sottile, con gli occhi grandi, spalancati, chiari,
limpidi, innocenti mi fissava con aria interrogativa.

Non sparai più alle antilopi.

Quando avevo bisogno di carne, consegnavo una cartuccia del fucile
Manlicher, (arma usata dagli austriaci nella prima guerra mondiale) di
cui eravamo dotati, all\'ascaro Sciferrà.

Egli partiva prima dell\'alba e dopo un certo tempo rientrava al campo,
per chiedere aiuto ai suoi colleghi.

Tornavano portando a spalla, appesa a robuste pertiche, o una copia di
gazzelle o di antilopi.

Confermando la fama di grande cacciatore, Sciferrà attendeva
pazientemente, nascosto, fino a quando gli animali, in fregola,
riunivano o incrociavano le loro teste. Allora partiva inesorabile il
colpo fatale, che suggellava, con la morte, la carezza di amore.

Z E N D O\'

La punizione era molto dolorosa, perchè il curbasc regolamentare,
ricavato dal membro di un ippopotamo, aveva la punta sottile e ad ogni
scudisciata mordeva a sangue i fianchi del malcapitato,

Ogni volta che mi accampavo, con gli ascari, mi imbattevo quasi
inevitabilmente con i rettili.

Mi ero appena liberato da una esperienza molto pesante.

Varcato il confine fra l\'Etiopia ed il Somaliland, presi posizione in
una zona desertica, vulcanica, dall\'aspetto allucinante.

Il suolo era costituito da grossi massi spugnosi di roccia durissima,
nera, dai riflessi metallici.

C\'era un alberello, che stentava a sopravvivere in tutta la zona.

Inconsciamente, feci montare la mia tenda proprio attaccata ad esso.

Appena disteso sulla brandina per il riposo notturno, percepii un suono,
prima fievole e confuso, poi, a mano a mano che si avvicinava, più
distinto e vibrato fino a interrompersi, di colpo, sotto il mio
giaciglio.

Mi ricordava il suono fesso dei campanacci di legno appesi al collo
delle mucche al pascolo nelle vecchie masserie pugliesi.

Non era ancora spento il primo tintinnio che altri sorgevano da lontano
per venire ad estinguersi nella mia tenda.

Rannicchiato, immobile, trattenendo il respiro per la paura, cercavo di
farmi il più piccolo possibile.

All\'alba le fitte vibrazioni sonore si muovevano dalla mia tenda per
andare ad affievolirsi e a perdersi lontano.

Accertatomi di essere solo, corsi dalla sentinella e le chiesi: \"Hai
sentito questa notte?\" - \"Sì, signor tenente\" - \"Che cos\'erano?\" -
\"Zendò\", mi rispose.

Tirai fuori il vocabolario, corsi alla voce zendò, lessi la traduzione:
serpente a sonagli. Caspita! ed io ritenevo che i velenosi crotali
vivessero solo nel nuovo mondo.

Supposi che il motivo di quella adunata notturna fosse da ricercarsi nel
fatto che forse il suolo, intorno alle radici dell\'acacia, conternesse
un pò di umidità necessaria alla sopravvivenza dei rettili.

Non potevo spostare altrove la tenda, perchè tale atto sarebbe stato
interpretato, dagli ascari, come un segno di viltà.

I soldati, di fatto, pretendevano, dai loro comandanti diretti, coraggio
e competenza in maniera da essere più sicuri in combattimento. Ci sono
stati dei casi in cui qualche ufficiale è stato eliminato in maniera
misteriosa.

All\'imbrunire, con a tracolla un tascapane pieno di bombe, di cui una
in mano e già pronta per il lancio, mi avventuravo nella pietraia, nei
punti da dove incominciavano a farsi udire le vibrazioni; giunto a pochi
passi, senza riuscire ad individuarle con esattezza, con mio disappunto,
esse cessavano di colpo.

Così, per una decina di giorni, fui costretto a riposare tutto vestito,
senza chiudere quasi mai occhio, a pochi centimetri da un groviglio
repellente di crotali dal morso mortale.

Per fortuna fui liberato da tale brutta situazione dal colonnello
Giuseppe Saracino di Bitonto, commissario governativo degli Issa Somali
con sede in Aiscia, da cui territorialmente noi dipendevamo.

Non so come egli fosse venuto a conoscenza della mia presenza nella
zona. Il commissario chiese ai miei comandi, il mio ausilio per mettere
ordine nelle sue pratiche finanziarie.

Girava libera e saltava, correva dappertutto, ora nella città indigena.
ora negli uffici, una silvicapra del genere grimmia della sottofamiglia
cefalofini.

Col colonnello fui poi rinchiuso nello stesso campo di prigionia nel
Kenya.

Avevo tanto rispetto per lui che per me era come un padre.

Una cosa sola non gli perdonavo. Egli mi disse che in Patria era stato
presidente del Circolo Ufficiali di Bari.

In mezzo agli ufficiali c\'era un maggiore che si era guadagnato i suoi
gradi con atti di valore durante la prima guerra mondiale e che nella
vita privata faceva il camalo, lo scaricatore di porto.

Per tale umile lavoro, era inviso agli altri ufficiali, per cui egli si
adoperò affinchè il maggiore desse le dimissioni dal circolo.

Gli ricordai la silvicapra, egli si commosse e mi disse che all\'arrivo
ad Aiscia delle truppe inglesi tutti gli italiani furono caricati sulle
camionette e condotti in prigionia.

Gli fu riferito, poi, che la gazzella, con la partenza degli Italiani,
incominciò a correre dappertutto, con salti furiosi, pazzeschi, fino a
quando trovatasi davanti ad un muraglione, arretrò, prese una rincorsa
fulminea e si slanciò a cozzare con tutte le sue forze contro di esso.

Corsero a raccoglierla. Era morta.

\-\-\-\-\-\-\-\-\-\-\-\-\--

Quì, invece, ai margini dei monti Dulubsò, che ad oriente, cadono a
strapiombo sul deserto somalo ed a occidente si allungavano verso
l\'altopiano del Harar, i grattacapi, anche se di altro genere, non
mancavano.

Gli ascari, lo confessavano e se ne vantavano: davanti ad una bella
ragazza, ad un bicchiere di \" tallà \" ( birra di avena ), e ad un
capretto arrosto non ragionavano più. Inoltre, per consuetudine atavica,
in terra di conquista ritenevano che tutto fosse loro lecito.

Così, quasi ogni mattina, appena uscivo dalla tenda, trovavo due o più
somali accoccolati sui talloni con le lance infisse nel terreno, in
attesa di denunciare qualche malefatta dei miei ascari.

Le prime volte li tacitavo con cinque lire, perchè tale era il prezzo di
un capretto. Mi accorsi anche che essi, qualche volta, per scroccarmi il
denaro, simulavano un furto.

Gli ordini che mi giungevano dai comandi superiori si facevano sempre
più rigorosi e tassativi per il rispetto delle popolazioni dei territori
occupati.

Per porre fine a tale stato di cose, visto che tutte le altre sanzioni
previste dal regolamento militare, ivi compresa la riduzione della paga,
si dimostravano inefficaci, veramente a malincuore,non mi restò che
adottare la pena della fustigazione.

Dopo aver ascoltato le lamentele dei Somali offesi, riunivo il reparto e
mostravo ad essi gli uomini inquadrati. Indicatimi i colpevoli,
licenziavo gli Issa assicurando loro che giustizia sarebbe stata fatta.

Portato a termine l\'interrogatorio degli indiziati, incapaci di mentire
di fronte a tutto il reparto, spiegavo i principi morali del rispetto
nei riguardi di popolazioni pacifiche e laboriose. Passando al fatto
concreto, stabilivo il numero delle fustigate da infliggere ad ognuno
dei colpevoli.

Il buluc-basci ( capo-squadra ) faceva uscire, uno alla volta, dal suo
buluc il punito, lo perquisiva, gli ordinava di distendersi bocconi e
dava inizio, personalmente, alla fustigazione.

I colpi venivano inferti per metà sulla parte sinistra e per metà
sull\'altra parte della schiena.

La punizione era molto dolorosa, perchè il curbasc regolamentare,
ricavato dal membro di un ippopotamo, aveva la punta sottile e ad ogni
scudisciata, mordeva a sangue i fianchi del malcapitato. Per lui era
punto di onore non dimostrare la sofferenza.

Immobile, con tutti i nervi tesi per non lasciarsi sfuggire un lamento,
un urlo di dolore, l\'infelice si mordeva le labbra a sangue.

Se egli si fosse mosso o avesse palesato comunque sofferenza, sarebbe
stato squalificato e paragonato, dai commilitoni, con disprezzo, ad una
donnetta da poco, ad una sciarmutta.

Una sera dal comando mi giunse l\'ordine di rientro immediato con tutto
il reparto al comando di battaglione.

Subito inviai i portaordini a far rientrare gli ascari dalle loro
postazioni.

Dopo un pò sentimmo da lontano un porta-ordini chiedere aiuto. Subito
partirono in suo soccorso un muntaz ( caporale ) e due ascari. Io ero in
apprensione.

Tornarono di corsa reggendo sulle braccia l\'ascari Asfau Gabremariam.
Era grigio, con il volto coperto di sudore; con affanno, mi disse che
era stato morso al piede da un serpente.

Chiamai l\'ascaro Gurrumu Sida, che da borghese esercitava l\'attività
di hakim ( medico indigeno ). Egli individuò subito il punto in cui
Asfau era stato colpito. Gli ordinai di disinfettarlo e di inciderlo
profondamente con una lametta da barba. Dopo l\'uscita dei primi getti
di sangue, dissi all\'akim di aspirare il sangue dalla ferita, ma egli
si rifiutò.

La perdita di un secondo poteva essere fatale.

Applicai le labbra sull\'incisione e succhiai ripetutamente con tutta la
forza dei miei polmoni.

Dopo la fasciatura, feci posare l\'ascaro nella mia tenda.

Durante la notte la febbre si mantenne alta, ed Asfau continuò a sudare
finchè prese a delirare. Anch\'io fui preso da un pò di temperatura.

All\'alba eravamo sulla via del ritorno. Il mio passo pesante e la mia
andatura non erano quelli di un divoratore di deserti ed originava
allegria negli ascari che mi seguivano con passo elegante ed elastico.

Da quella mattina nei loro canti non risuonavano più le parole: \" abbat
dullai\" ( padre bastone ), che vennero sostituite addirittura da: \"
keddus Micael \" ( San Michele ).

Anche Asfau, rinfrancato, in sella al mio muletto si associava al coro:

\" Aimarà \".

\" Aimarà hù \".

\" Aimarà \".

\" Aimarà huu \".

***P A R A C A D U T E***

Appena uscivo dalla tenda, guardavo verso il laghetto, puntualmente
vedevo dirigersi verso di esso, lento lento , un varano

Era l\'estate del 1940, comandavo un reparto di ascari Amhara- Eritrei,
del 140\^ battaglione coloniale del regio corpo di truppe coloniali
dell\'Esercito italiano in Africa Orientale Italiana.

Ero in prima linea, e partecipavo alle operazioni belliche per
l\'occupazione del Somaliland, la Somalia inglese.

Il settore di fronte affidato al mio comando partiva dall\'uadi del
fiume Bio Caboba, che divideva i monti Dulubsò dai Marmar, e si
dispiegava verso oriente.

La zona era completamente desertica. Feci piantare la tenda, che spesso
la furia del Kamsin sbatteva lontano, vicino ad una pozza di acqua piena
di vita.

All\'atto dell\'insediamento, fummo costretti a scacciare, a pedate, una
povera iena che lì aveva scavato la sua tana.

Subito si costruì la zeriba ( recinto di rami spinosi ), per la difesa
delle salmerie, costituite da piccoli muletti abissini, necessari per il
trasporto delle nostre armi, delle munizioni, dei viveri degli
equipaggiamenti e delle ghirbe d\'acqua.

A sera consumavo la cena, davanti alla mia tenda, su un tavolino
pieghevole. Di lato, appeso ad un bastone piantato nel suolo, un lume a
petrolio mi dava un pò di visibilità.

Attratti dalla luce, sul sostegno si arrampicavano grossi ragni
velenosi, chiari, più villosi e più grossi delle nostre tarantole. Con
un bastoncino di bambù li colpivo, l\'uno dopo l\'altro.

Quando alla fine del pasto, l\'ascaro attendente sparecchiò, alla base
del legno si era formato un mucchietto di aracnidi morti.

All\' alba, quando mi svegliavo, il mio primo sguardo andava ai miei
stivali e quasi sempre, da essi fuoriuscivano code di serpenti: alcune
corte, altre lunghe, alcune sottili, altre tozze.

Si vede che l\'odore nauseabondo dei miei piedi sudati per essi forse
era un forte richiamo.

Appena uscivo dalla tenda, guardavo verso il laghetto, e puntualmente
vedevo dirigersi verso di esso, lento lento, un vecchio varano. La sua
pelle era intersecata da una fittissima rete di rughe profonde. La testa
era piccola e piatta e gli occhi superficiali erano grigi e fissi.

Quando arrivava alla mia altezza, senza timore ritirava la sua
flessibile lingua, sempre in movimento, e mi fissava con sguardo tra il
curioso ed il dubbioso.

Io cercavo di leggere nei suoi occhi il suo pensiero; forse il rettile
si chiedeva: \" Chi è questo animale sconosciuto, intruso nel mio mondo,
e che interrompe il mio andare giornaliero in cerca di cibo? \"

Io gli chiedevo: \" Da quanti anni vivi solitario a guardia di questa
landa così deserta ? \"

Appena raggiunto lo specchio d\'acqua, il varano con un balzo vi si
tuffava con un\'enorme panciata, schizzando grossi getti intorno e
subito rincorreva pesciolini, tartarughe dal collo lungo, ranocchi,
molluschi, per la sua prima colazione.

\-\-\-\-\-\-\-\-\-\-\-\-\-\-\--

Le mie pattuglie permanentemente perlustravano il terreno davanti alla
nostra linea .

Un giorno vidi dirigersi verso il mio comando, scortati da una mia
pattuglia, due dromedari condotti da due cammellieri somali e seduti
sulle gobbe degli animali, si reggevano due bianchi, nudi, con addosso
solo le mutandine e in testa, a mò di turbante, le loro canottiere.

Per la lunga esposizione al sole, erano diventati rossi come gamberi.
Con delicatezza feci appiedare il primo, che aveva una gamba molto
gonfia. Subito egli si presentò: \" Sottotenente Cegliastro della Regia
Aeronautica Italiana.\"

Scese anche il secondo: era un sottufficiale della stessa arma. Il suo
volto mi fece molta impressione, perchè aveva il labbro superiore
tumefatto e le sottostanti gengive erano state spappolate. Si vedevano
le radici dei denti, infisse nella mascella: mi davano una sensazione
penosa.

Feci montare una tenda per loro, li rifornii di coperte e di tutto ciò,
a mia disposizione, che potesse loro servire, e dopo li rifocillai.

Cegliastro cominciò a raccontare la sua avventura: egli era il
comandante di un aereo, forse un Caproni 139 che , mi sembra che fosse
allora ritenuto una bara volante, perchè qualche volta non riusciva a
raggiungere la velocità sufficiente al volo.

In questa missione egli aveva il compito di andare a bombardare il porto
di Berbera nel golfo di Aden, nell\'oceano Indiano.

Dopo superate le nostre linee, l\'aereo prese a precipitare a vite.

Cegliastro ed il sottufficiale immediatamente si lanciarono nel vuoto
azionando il paracadute.

Mentre calavano verso terra, videro il loro aereo che ad un tratto,
forse per un colpo di vento o per correnti di aria o per altre ragioni,
col resto dell\'equipaggio si rimise in linea e riprese quota,
continuando la sua missione.

Precipitati al suolo roccioso, rovinosamente, riportando le ferite
indicate, essi subito stesero i paracadute, per indicare la loro
presenza, in attesa di aiuti.

Per parecchi giorni, stando senza acqua, senza cibo, senza riparo, senza
nulla, non videro un ricognitore che li individuasse e tentasse di
rifornirli e di aiutarli.

Per fortuna una carovana si imbattè in loro e dopo averli spogliati di
tutto, due conducenti li caricarono sui dromedari e li condussero verso
le nostre linee, dove furono intercettati dai miei ascari.

Il sottufficiale, al quale avevo donato una bottiglia di liquore \"
Doppio Kummel \", si rincuorava con esso e sovente disinfettava la sua
bocca con lo stesso liquore.

Cegliastro era molto depresso, mi pregava di trattenerlo con me. Mi
chiedeva una cosa impossibile! Egli paventava di apparire davanti alla
Corte Marziale, perchè comandante dell\' aereo in pericolo, doveva
essere l\'ultimo e non il primo ad abbandonarlo e, quindi, la sua
carriera sarebbe potuta già ritenersi finita ignomiosamente.

Lo angustiava anche il fatto che il costo dei paracadute, costruiti di
seta purissima gli sarebbe stato addebbitato, ed era altissimo.

Intanto la sua gamba prendeva un colore sempre più scuro, che mi
preoccupava.

Tempestivamente avevo comunicato, nelle retrovie, il fatto ai miei
superiori, per cui una ambulanza si avventurò fin dove il terreno lo
consentiva; lì, su due muletti, feci accompagnare i due sfortunati miei
ospiti, scortati da una mia pattuglia al comando del buluc basci Gabreot
Mariam.

Successivamente seppi che l\'ambulanza li aveva condotti ad Aiscia, dove
un aereo li attendeva, per riportarli ad Addis Abeba.

Di loro non seppi in seguito più nulla.
